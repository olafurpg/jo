Justitieombudsmannen Hans-Gunnar Axberger

BESLUT
Datum 2012-07-17

Dnr 4166-2011

Sid 1 (2)

Kritik mot Arbetsförmedlingen för att en arbetssökande avaktualiserats i strid med gällande föreskrifter
Anmälan I en anmälan framförde Veronica J klagomål mot Arbetsförmedlingen, kontoret i Malmö, och en tjänsteman där. Hon anförde bl.a. att Arbetsförmedlingen hade vägrat att hjälpa henne att få ett arbete så länge som hennes boendesituation såg ut som den gjorde.
Utredning Handlingar i Arbetsförmedlingens ärende hämtades in och granskades. Vidare inhämtades muntliga upplysningar från tjänstemän vid förmedlingskontoret i Malmö. Arbetsförmedlingen anmodades därefter att göra en utredning och yttra sig över Veronica J.s anmälan. Arbetsförmedlingen ­ genom verksjuristen Pernilla Mebius ­ gav in ett yttrande. JO inhämtade sedan kompletterande upplysningar från Pernilla Mebius. Sammanfattningsvis framkom bl.a. följande.
Arbetsförmedlingen i Malmö avaktualiserade Veronica J den 1 juni 2011 med motiveringen att hon var förhindrad att delta i något av Arbetsförmedlingens arbetsmarknadspolitiska program med hänsyn till hennes sociala situation. Beslutet fattades av Veronica J.s arbetsförmedlare. Enligt arbetsförmedlaren informerades Veronica J om att hon skulle komma att avaktualiseras. Arbetsförmedlaren minns dock inte om Veronica J samtidigt informerades om att hon hade rätt att vara fortsatt inskriven vid Arbetsförmedlingen, med begränsad service. I vart fall dokumenterades inte att någon sådan information lämnades.
För det fall Veronica J hade önskat vara forsatt inskriven vid Arbetsförmedlingen skulle hon inte ha avaktualiserats. Arbetsförmedlarens handläggning i denna del strider mot gällande föreskrifter. Arbetsförmedlaren och dennes chef har informerats därom. Arbetsförmedlingen beklagar det inträffade.
Rättslig reglering Enligt 1 § Arbetsmarknadsstyrelsens administrativa föreskrifter (AMSFS 2005:4) om handläggning av arbetsförmedlingsärenden har alla som har rätt att arbeta i

Riksdagens ombudsmän Box 16327 103 26 Stockholm Besök: Västra Trädgårdsgatan 4

E-post: Telefon: Texttelefon: Fax:

justitieombudsmannen@jo.se 08-786 40 00 08-786 61 15 08-21 65 58

www.jo.se

Dnr 4166-2011 Sid 2 (2)
Sverige också rätt att skrivas in vid och få service av den offentliga arbetsförmedlingen.
I 27 § samma föreskrifter anges att med avaktualisering avses att en sökande registreras som inte längre arbetssökande vid arbetsförmedlingen. Av 28 § framgår att Arbetsförmedlingen ska avaktualisera en arbetssökande som anmäler att han eller hon inte längre önskar få del av Arbetsförmedlingens service. Vidare framgår att om Arbetsförmedlingen finner att det i andra fall kan finnas skäl att avaktualisera en arbetssökande ska Arbetsförmedlingen, innan en avaktualisering sker, skicka en skriftlig förfrågan till den arbetssökande för att få besked om han eller hon önskar kvarstå som aktuell arbetssökande vid Arbetsförmedlingen. Av förfrågan ska det framgå att den arbetssökande kommer att avaktualiseras om han eller hon inte meddelar sin önskan att kvarstå som arbetssökande vid Arbetsförmedlingen inom viss tid.
Bedömning För att avaktualisera en arbetssökande krävs, som framgår av redogörelsen ovan, att den arbetssökande själv har anmält att han eller hon inte längre vill ta del av Arbetsförmedlingens service eller att detta underförstått får anses vara fallet genom att den arbetssökande inte besvarat en förfrågan från Arbetsförmedlingen om vederbörande önskar kvarstå som arbetssökande. Att förutsättningarna för avaktualisering är uppfyllda ska framgå av dokumentationen i ärendet. Såvitt framkommit har Veronica J inte, vare sig uttryckligen eller underförstått, gett uttryck för att hon inte längre ville vara inskriven vid Arbetsförmedlingen. Hon skulle därmed inte ha avaktualiserats. För att så ändå skedde ska myndigheten kritiseras.
Vad som i övrigt har framkommit föranleder inte något uttalande från min sida.

