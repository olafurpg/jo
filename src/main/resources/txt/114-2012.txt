Justitieombudsmannen Lars Lindström

BESLUT
Datum 2013-01-17

Dnr 114-2012

Sid 1 (3)

Kritik mot en rådman vid Malmö tingsrätt för handläggningen av en ansökan om rättshjälp i ett tvistemål
Beslutet i korthet: En person som fått avslag på en begäran om rättshjälp gav in en handling där hon begärde omprövning av beslutet och åberopade ett nytt skäl för bifall. Den handläggande domaren kritiseras för att hon inte handlagt begäran som en ny ansökan om rättshjälp.
Anmälan M.B. framförde i en anmälan klagomål mot rådmannen Ingegärd Lind vid Malmö tingsrätt för bl.a. handläggningen av en ansökan om rättshjälp i ett tvistemål där hennes mor Z.J. var svarande.
Utredningen Handlingar i tingsrättens mål T 4320-10 begärdes in och granskades. Bl.a. framgick följande. Den 9 februari 2011 inkom Z.J., genom sitt ombud advokaten Jan F Urwitz, med en ansökan om rättshjälp. Den 14 februari 2011 avslog tingsrätten Z.J:s ansökan. I en skrift som kom in till tingsrätten den 3 mars 2011 begärde advokaten Urwitz omprövning av tingsrättens beslut att avslå Z.J:s ansökan om rättshjälp. Han anförde att det fanns särskilda skäl på grund av sjukdom att bevilja Z.J. rättshjälp och bifogade ett läkarintyg. Den 9 mars 2011 inkom advokaten Urwitz med en skrift i vilken han uppgav att han inte längre företrädde Z.J. Den 10 mars 2011 fattade tingsrätten det beslutet att Z.J:s begäran om omprövning av beslutet att avslå Z.J:s ansökan om rättshjälp inte föranledde någon åtgärd, eftersom Z.J. inte längre företräddes av advokaten Urwitz.
Ärendet remitterades till tingsrätten för upplysningar och yttrande över handläggningen av Z.J:s ansökan om rättshjälp. Av yttrandet skulle bl.a. framgå vilka rättsliga överväganden som gjordes inför beslutet den 10 mars 2011.
Tingsrätten (lagmannen Eva Wendel Rosberg) inkom med ett remissvar till vilket fogades ett yttrande från rådmannen Ingegärd Lind.
Ingegärd Lind uppgav i huvudsak följande.

Riksdagens ombudsmän Box 16327 103 26 Stockholm Besök: Västra Trädgårdsgatan 4

E-post: Telefon: Texttelefon: Fax:

justitieombudsmannen@jo.se 08-786 40 00 08-786 61 15 08-21 65 58

www.jo.se

Dnr 114-2012 Sid 2 (3)
Z.J:s ansökan om rättshjälp ingavs till tingsrätten den 9 februari 2011. Fråga uppkom om huruvida Z.J. var att anse som näringsidkare i rättshjälpslagens mening och om det i så fall fanns särskilda skäl att bevilja rättshjälp i den aktuella angelägenheten. Sedan Z.J. yttrat sig i dessa frågor beslutade tingsrätten den 14 februari 2011 att lämna Z.J:s ansökan om rättshjälp utan bifall. Beslutet delgavs den 17 februari 2011. Det anmäldes inte missnöje mot beslutet.
Någon ny ansökan om rättshjälp har inte getts in. Däremot har Z.J:s dåvarande ombud, advokaten Jan F Urvitz, i en skrift till tingsrätten den 3 mars 2011 (tingsrättens aktbil. 115) hemställt att tingsrätten skulle ompröva sitt beslut att avslå Z.J:s ansökan om rättshjälp. Till skriften fogades ett läkarintyg utfärdat den 25 oktober 2010. Någon skyldighet att ompröva det lagakraftvunna avslagsbeslutet föreligger inte i sig. Den 9 mars 2011 anmälde dessutom advokat Urwitz att han inte längre kvarstod som ombud för Z.J. och att han återkallade sin fullmakt. Det av Z.J. i ansökan föreslagna rättshjälpsbiträdet kan därmed inte förordnas. Med anledning härav tecknades den 10 mars 2011 handläggningsbeslutet på tingsrättens aktbil. 115 om att begäran om omprövning inte föranledde någon åtgärd. Z.J. har möjlighet att på nytt ansöka om rättshjälp sedan hon befullmäktigat ett ombud som kan förordnas som rättshjälpsbiträde. 
Eva Wendel Rosberg uppgav att hon delade Ingegärd Linds uppfattning att det inte funnits någon skyldighet för tingsrätten att ompröva beslutet att avslå Z.J:s ansökan om rättshjälp.
Bedömning
Den 14 februari 2011 lämnade tingsrätten Z.J:s ansökan om rättshjälp utan bifall. Den 3 mars 2011 gav Z.J:s ombud in en handling där han begärde att tingsrätten skulle ompröva sitt beslut att avslå Z.J:s ansökan om rättshjälp. Som ett nytt skäl för att bevilja rättshjälp åberopade han att Z.J. var sjuk.
Institutet omprövning, som förekommer i exempelvis lagen (1996:242) om domstolsärenden, har ingen motsvarighet i rättegångsbalken. Det spelar emellertid mindre roll när det gäller beslut att avslå en ansökan om rättshjälp. Sådana beslut vinner inte rättskraft och den som fått avslag kan alltså ge in nya ansökningar till domstolen under målets handläggning. Sådana ansökningar måste besvaras av domstolen. Enligt 39 § andra stycket rättshjälpslagen (1996:1619) krävs också att domstolen, om ansökan avslås helt eller delvis, anger de skäl som bestämt utgången.
Den begäran om omprövning som Z.J:s ombud gav in den 3 mars 2011 kan inte tolkas på annat sätt än att Z.J. på nytt ansökte om rättshjälp och att hon därvid åberopade dels det som hon angett i sin ursprungliga ansökan och dels att hon var sjuk. Ingegärd Lind beslutade att ansökan inte föranledde någon åtgärd då Z.J. inte längre företräddes av advokaten Urwitz, som i en den 9 mars 2011 dagtecknad inlaga hade underrättat tingsrätten om att han inte längre var ombud för Z.J. Av Ingegärd Linds svar till JO framgår att skälen för hennes beslut dels var att domstolen inte var skyldig att ompröva det lagakraftvunna avslagsbeslutet och dels att hon ansåg att advokaten Urwitz, eftersom han inte längre var Z.J:s ombud, inte kunde förordnas till rättshjälpsbiträde för Z.J.

Dnr 114-2012 Sid 3 (3)
Enligt min mening ålåg det emellertid domstolen att ta ställning till ansökan av den 3 mars 2011 och att behandla den som en ny ansökan om rättshjälp. Om domstolen ansett att ansökan var i behov av komplettering hade den haft att kräva in sådan. I annat fall hade domstolen haft att antingen bifalla eller avslå ansökan. Ett sådant beslut hade kunnat överklagas till hovrätten. Ingegärd Lind ansvarade för handläggningen av Z.J:s ansökan och hon kan inte undgå kritik för det sätt på vilket hon hanterat den. Vad som i övrigt förekommit föranleder inga åtgärder eller uttalanden från min sida. Ärendet avslutas.

