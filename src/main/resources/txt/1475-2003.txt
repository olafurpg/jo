Justitieombudsmannen Kerstin André

BESLUT
Datum 2004-02-16

Dnr 1475-2003

Sid 1 (3)

Fråga om en socialnämnd var skyldig att ompröva ett beslut om avslag på en ansökan om försörjningsstöd

I en anmälan, som kom in till JO den 10 april 2003, framförde J.K. klagomål mot Socialnämnden i Kristianstads kommun och socialsekreteraren Ingegerd Hallqvist. Av anmälan framgick i huvudsak följande. Elektriciteten i J.K:s bostad stängdes av den 7 april 2003. När J.K. kontaktade socialförvaltningen angående detta uppmanade "socjouren" honom att återkomma den 10 april 2003, när hans ordinarie handläggare Ingegerd Hallqvist var i tjänst, samt att under tiden uppsöka härbärge. Han visste inte om det fanns något härbärge. När han tog ny kontakt den 9 april 2003 uppmanades han att kontakta elbolaget för att få "specifika fakturor".
I en kompletterande skrift anförde J.K. bl.a. följande. Han hade den 11 april 2003 fortfarande inte fått något besked från sin handläggare, eller socialnämnden, angående elavstängningen eller bistånd för april månad, trots att han lämnade in en ansökan om bistånd när han besökte sin handläggare den 4 april 2003. Han hade försökt få kontakt med arbetsledaren Ethel Lorentzon för att beskriva sin situation, men hon var oanträffbar. Inte heller någon annan på "socialen" kunde hjälpa honom, utan han blev hänvisad till Ingegerd Hallqvist eller arbetsledaren. Ingegerd Hallqvist kunde man bara nå mellan kl. 10 och 11 de dagar hon arbetade.
En föredragande vid JO:s expedition inhämtade den 7 maj 2003 upplysningar vid telefonsamtal med arbetsledaren Ethel Lorentzon vid Socialförvaltningen i Kristianstads kommun. Vid samtalet framkom bl.a. att J.K. hade beviljats s.k. "livsmedelsnorm" för perioderna den 4­10 april 2003 samt den 23­30 april 2003.
Anmälan remitterades därefter till Socialnämnden i Kristianstads kommun för utredning och yttrande.
Av nämndens yttrande framgick bl.a. att J.K. hade varit aktuell på socialförvaltningen sedan 1999 samt att han sedan dess också saknat inkomster. Nämnden uppgav härutöver i huvudsak följande.
Under de år J.K. varit aktuell på Socialförvaltningen har han bytt handläggare vid fyra tillfällen, senast i februari 2003 då Ingegerd Hallqvist övertog ärendet. Av journalanteckningarna framgår att Ingegerd Hallqvists första sammanträffande med J.K. var den 5 mars 2003. Vid detta besök gör J.K. ansökan om

Riksdagens ombudsmän Box 16327 103 26 Stockholm Besök: Västra Trädgårdsgatan 4

E-post: Telefon: Texttelefon: Fax:

justitieombudsmannen@jo.se 08-786 40 00 08-786 61 15 08-21 65 58

www.jo.se

Dnr 1475-2003 Sid 2 (3)
försörjningsstöd för perioden 030310­030409. Det framgår av journalanteckningarna att diskussion förts ang J.K:s bostad, då belåningen är mycket låg finns betydande tillgångar i fastigheten. Av denna journalanteckning framgår inte om diskussioner förts angående ansökan om sjukersättning (sjukbidrag). J.K. informeras vid besöket att ansökan skall kompletteras med fastighetstaxering, försäkringsbrev/faktura avseende fastigheten samt ta reda på, via mäklare, vad fastigheten har för marknadsvärde. Ansökan om försörjningsstöd för perioden 030310­030409 avslås av soc sekr Ingegerd Hallqvist den 31 mars 2003 p g a otillräckligt beslutsunderlag. J.K. lämnar in begärd komplettering den 2 april 2003.
Nästa journalanteckning är daterad den 8 april 2003, då J.K. via receptionen försöker få kontakt med Ingegerd Hallqvist p g a att elektriciteten blivit avstängd. Då Ingegerd Hallqvist inte är i tjänst den aktuella dagen (arbetar 50 %, onsd­fred) får J.K. träffa den socialsekreterare som har interna jouren. Med hänsyn till ärendets beskaffenhet samråder socialsekreteraren med en arbetsledare som beslutar att det är skäligt att vänta med eventuella insatser tills ordinarie socialsekreterare Ingegerd Hallqvist åter är i tjänst, vilket är den 10 april 2003. J.K. rekommenderas att uppsöka härbärget för övernattning om han inte anser sig kunna bo i bostaden. Det framgår inte av journalanteckningarna om J.K. varit i kontakt med Ingegerd Hallqvist den 10 april.
Arbetsledaren Ethel Lorentzon går igenom ärendet den 8 maj då Ingegerd Hallqvist är sjukskriven sedan den 28 april. Brev skickas s d till J.K. med tid för besök den 13 maj 2003. Samma dag omprövas beslutet daterat 31 mars 2003, då J.K. lämnat in begärd komplettering, och han beviljas försörjningsstöd enligt riksnorm perioden 0303l0­030409 med 6231:- . Samtidigt handläggs J.K:s ansökan för nästa period 030410­030509 och han beviljas försörjningsstöd i enlighet med ansökan enligt riksnorm med 5009:-. Ansökan om el-skulden avslås då behovet redan är tillgodosett genom tidigare utbetalningar (elektriciteten ingår i boendekostnadsberäkningen). Beräkningar och avslagsbeslut med besvärshänvisning skickas mot rek 8 maj 2003.
­­­
Vid samtal med Ingegerd Hallqvist framkommer att J.K. varit på inbokat besök den 4 april 2003. Vid detta besöket lämnar J.K. in ansökan för april månad. J.K. berättar inte för Ingegerd Hallqvist att elektriciteten kommer att bli avstängd inom kort. J.K. tog inte kontakt med Ingegerd Hallqvist den 10 april som han uppmanats göra, utan först veckan efter per telefon. Under detta telefonsamtal är J.K. mycket upprörd över att Ingegerd Hallqvist inte tagit kontakt med honom och förhört sig om han har mat hemma. Ingegerd Hallqvist informerade J.K. om att hörs han inte av görs tolkningen att de ekonomiska problemen lösts på annat sätt. Vad gäller el-skulden informerades J.K. att han måste lämna in de fakturor som inte är betalda för att beslut skall kunna fattas.
­­­
Efter genomförd utredning kan konstateras att de brister som föreligger är att Ingegerd Hallqvist inte har journalfört besöket den 4 april 2003 och det telefonsamtal hon haft med J.K. mellan den 11 april 2003 och 27 april 2003, samt att beslut på ansökan för april togs först den 8 maj. ­ ­ ­
Socialnämnden i Kristianstads kommun beklagar att ansökan för april månad 2003 ej har handlagts inom rimlig tid och rutinerna skall ses över för att dylikt inte skall inträffa igen.
J.K. gavs möjlighet att yttra sig över remissvaret men hördes inte av. I ett beslut den 16 februari 2004 anförde JO André följande.
I 27 § förvaltningslagen (1986:223) stadgas att om en myndighet finner att ett beslut, som den har meddelat som första instans, är uppenbart oriktigt på grund av nya omständigheter eller av någon annan anledning, skall myndigheten ändra

Dnr 1475-2003 Sid 3 (3)
beslutet om det kan ske snabbt och enkelt och utan att det blir till nackdel för någon enskild part. Omprövningsskyldigheten kan utlösas bl.a. genom att den enskilde överklagar ett beslut eller på annat sätt fäster myndighetens uppmärksamhet på något förhållande som får beslutet att framstå som uppenbart oriktigt. En omständighet kan vara "ny" på det viset att myndigheten får kännedom om den först efter beslutet. En senare inkommen skrivelse kan innehålla sådana klargöranden eller kompletteringar att en omprövning skall ske. Uttrycket "uppenbart oriktigt" täcker även fall då beslutet visserligen var riktigt vid tillkomsten men senare inträffade omständigheter gör att beslutet framstår som felaktigt eller olämpligt (jfr Hellners/Malmqvist, Förvaltningslagen s. 320).
J.K:s ansökan om försörjningsstöd för mars månad (perioden den 10 mars 2003­ den 9 april 2003) hade den 31 mars 2003 avslagits på den grunden att han inte hade kommit in med vissa begärda handlingar. Det finns inte skäl för mig att anlägga några synpunkter på det beslutet. När de begärda handlingarna kort tid efter beslutet kom in till förvaltningen borde detta emellertid ha föranlett förvaltningen att ta ställning till om beslutet skulle omprövas. Såvitt framgår av utredningen gjordes inte något sådant övervägande förrän den 8 maj 2003. Den tiden framstår som alltför lång.
Den 4 april 2003, vid besök hos Ingegerd Hallqvist på socialförvaltningen, lämnade J.K. in ansökan om försörjningsstöd för april månad (perioden den 10 april 2003­den 9 maj 2003). Denna ansökan behandlades först den 8 maj 2003 varvid han beviljades försörjningsstöd om 5 009 kr. Det är givetvis oacceptabelt att hans ansökan blev liggande, uppenbarligen helt utan åtgärd, i över en månad i avvaktan på beslut.
Jag måste konstatera att socialnämndens handläggning brustit i ovan nämnda avseenden. Den bristfälliga handläggningen fick särskilt allvarliga konsekvenser i J.K:s fall, eftersom elektriciteten i hans bostad stängdes av den 7 april 2003. Han hade då, förutom s.k. livsmedelsnorm för perioden den 4­10 april 2003, inte fått någon utbetalning av försörjningsstöd sedan i vart fall den 5 mars 2003. Det är rimlig att anta, mot bakgrund av att han under lång tid endast hade uppburit försörjningsstöd för sin försörjning, att han hade små möjligheter att i det akuta skedet själv påverka sin situation. Trots att han vid åtminstone två tillfällen under april månad, av vilka det ena var vid ett telefonsamtal med sin handläggare, uppmärksammade socialförvaltningen på sin situation påskyndade inte det handläggningen av hans ärende.
Som socialnämnden har konstaterat, har även dokumentationen i biståndsärendet uppvisat brister.

