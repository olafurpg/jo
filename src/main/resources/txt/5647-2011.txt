Stf justitieombudsmannen Hans Ragnemalm

BESLUT
Datum 2012-06-14

Dnr 5647-2011

Sid 1 (2)

Kritik mot Kriminalvården, anstalten Västervik Norra, angående bristande information till intagna

Beslutet i korthet: Kriminalvården, anstalten Västervik Norra, har omformaterat en dator som intagna disponerar och i samband med det rensat datorns hårddisk från lagrade dokument. De intagna har inte informerats om att denna rutinåtgärd vidtas med jämna mellanrum och att lagrade dokument raderas i samband med omformateringen. Anstalten kritiseras för den bristande informationen.
Anmälan I en anmälan till JO framförde förtroenderådet, avdelning 52, i anstalten Västervik Norra klagomål mot Kriminalvården, anstalten Västervik Norra. Av anmälan framgick i huvudsak att anstaltspersonal hade raderat innehållet i den dator som de intagna disponerade, varvid bl.a. en mängd viktiga skrivelser hade försvunnit.
Utredning
Muntliga upplysningar inhämtades från anstalten. Därefter remitterades anmälan, jämte den tjänsteanteckning som upprättats över de muntliga upplysningarna, till Kriminalvården för yttrande. I sitt remissvar anförde myndigheten (huvudkontoret), genom generaldirektören Nils Öberg, följande.
---
Anmälan Förtroenderådet i hus 05, anstalten Västervik Norra, har i en anmälan till JO framfört klagomål mot Kriminalvården om att anstalten har gjort den för de intagna gemensamma skrivdatorn icke funktionsduglig, bl.a. med följden att dokument som intagna sparat på hårddisken har raderats.
Sakförhållanden Uppgifter om sakförhållandena har hämtats in från region Öst, som i sin tur hämtat in uppgifter från anstalten Västervik Norra, samt genom telefonsamtal med klienthandläggare på anstalten. Genom utredningen har sammanfattningsvis följande kommit fram, utöver vad som tidigare anförts vid kontakt med JO. Datorerna på avdelningarna i Västervik Norra är avsedda som tekniska hjälpmedel för de intagna att skriva dokument, t.ex. överklagande eller brev. Dessa dokument ska skrivas ut, varvid den intagne har möjlighet att spara skriften i utskriven form. Datorerna införskaffades 2007 och har sedan dess formaterats om med cirka ett års

Riksdagens ombudsmän Box 16327 103 26 Stockholm Besök: Västra Trädgårdsgatan 4

E-post: Telefon: Texttelefon: Fax:

justitieombudsmannen@jo.se 08-786 40 00 08-786 61 15 08-21 65 58

www.jo.se

Dnr 5647-2011 Sid 2 (2)
mellanrum för att rensa låsta konton för intagna som förflyttats eller frigivits samt för att det förekommit manipulation av datorerna. Det har även funnits misstanke att intagna har försökt använda datorerna som telefonutrustning med hjälp av USBmodem. Formatering av datorerna var planerad till sommaren 2011, men kunde endast genomföras av några datorer. Övriga datorer formaterades under hösten och vintern 2011. Det lämnas inte någon allmän information om detta till de intagna och framgår inte heller av några ordningsföreskrifter. I vanliga fall informeras de intagna i samband med att datorerna tas bort för genomgång, men när formatering sker nattetid informeras de inte i förväg. Det är endast en slump att formatering sammanföll med att förtroenderådets anmälan behandlats i den lokala tidningen.
Författningsbestämmelser Enligt 4 § förvaltningslagen ska myndigheten lämna upplysningar, vägledning, råd och annan sådan hjälp till enskilda i frågor som rör myndighetens verksamhetsområde.
Kriminalvårdens bedömning De datorer som används på anstalten är Kriminalvårdens egendom och är inte avsedda för lagring. Den som önskar dokument har möjlighet att göra utskrifter. Tillhandahållandet av datorerna är en serviceåtgärd från Kriminalvårdens sida och går utöver vad myndigheten är skyldig att tillhandahålla de intagna. Regelbunden omformatering av datorerna är en ren rutinåtgärd och en förutsättning för att Kriminalvården ska kunna tillhandahålla dessa. JO har i tidigare ärende angående raderade filer inte invänt mot detta förfarande (dnr 2524-2009). De intagna borde emellertid ha informerats om att omformatering av datorns hårddisk sker med jämna mellanrum och att dokument därför inte bör eller inte får sparas på datorn.
Förtroenderådet fick tillfälle att kommentera remissyttrandet.
Bedömning Utredningen har visat att anstalten, som en regelbundet återkommande rutinåtgärd, har omformaterat bl.a. den aktuella datorn och i samband med det rensat bort de dokument som lagrats på datorns hårddisk. Att så har skett har jag inte någon invändning mot. Som Kriminalvården anfört borde dock de intagna ha informerats om att denna åtgärd vidtas med jämna mellanrum och att dokument som sparats på datorn raderas i samband med omformateringen. Denna information har inte lämnats, och för detta kan anstalten inte undgå kritik.
Ärendet avslutas.

