Chefsjustitieombudsmannen Claes Eklundh

BESLUT
Datum 2001-05-02

Dnr 354-2000

Sid 1 (6)

En åklagares beslut om personell husrannsakan för eftersökande av en för mord misstänkt person, trots att något annat tvångsmedelsbeslut inte dessförinnan hade fattats beträffande den eftersökte
Bakgrund
Med anledning av uppgifter i dagspressen om en personell husrannsakan beslutade chefsJO Eklundh att ta upp förhållandena till utredning.
Utredningsåtgärder Inledande åtgärder
Vissa handlingar i ett ärende hos Polismyndigheten i Västernorrlands län och i ett ärende hos Åklagarkammarens i Sundsvall granskades. Vidare inhämtades muntliga upplysningar från kriminalkommissarien Hans-Erik Dahlén och biträdande länspolismästaren Tommy Schütz vid polismyndigheten. Härvid framkom följande.
På eftermiddagen den 23 december 1999 sköts en man till döds i Sundsvall. Kort efter händelsen hördes ett vittne till denna som kunde lämna en beskrivning av gärningsmannens utseende. Polisen kunde inte fastställa gärningsmannens identitet, men man visste att det rörde sig om en man från Estland. På kvällen den 26 december 1999 blev poliskommissarien Ingemar Åhström uppringd i sin bostad av en person som önskade vara anonym men som var känd av honom. Denna person hade av en honom närstående kvinna, som umgås i kriminella kretsar, fått veta att gärningsmannen ­ "esten" ­ uppehöll sig i en namngiven persons lägenhet på en viss adress i Timrå. Lägenhetsinnehavaren var känd av polisen och tillhörde den "undre världen" i Sundsvall med omnejd. I mordutredningen hade det tidigare lämnats uppgifter om att "esten" två timmar före mordet hade synts i Timrå centrum tillsammans med en annan person. Tommy Schütz föredrog ärendet för chefsåklagaren Curt Theander, som beslutade om en personell husrannsakan för eftersökande av "gärningsman" i den utpekade lägenheten. Beslutet verkställdes den 27 december 1999 någon gång mellan kl. 03.00 och 04.00. Enligt protokollet över husrannsakningen var den eftersökte personens namn okänt när insatsen gjordes. Vid husrannsakningen påträffades endast lägenhetsinnehavaren. Den 28 december 1999 anhölls K. K. i sin frånvaro för mordet.

Riksdagens ombudsmän Box 16327 103 26 Stockholm Besök: Västra Trädgårdsgatan 4

E-post: Telefon: Texttelefon: Fax:

justitieombudsmannen@jo.se 08-786 40 00 08-786 61 15 08-21 65 58

www.jo.se

Dnr 354-2000 Sid 2 (6)
Med anledning av vad som hade kommit fram beslutade chefsJO Eklundh den 23 februari 2000 att inleda en förundersökning om tjänstefel.
Förundersökningen Förhör hölls med Ingemar Åhström, Hans-Erik Dahlén, poliskommissarien Ulf Ehn och Tommy Schütz.
Under förhören lämnades uppgifter som föranledde chefsJO Eklundh att den 6 juni 2000 besluta att Curt Theander skulle delges misstanke om tjänstefel enligt följande gärningsbeskrivning.
I Polismyndighetens i Västernorrlands län ärende - - - angående mord kom den 26 december 1999 ett tips in till förundersökningsledaren ­ en poliskommissarie ­ att gärningsmannen uppehöll sig i en annan persons bostadslägenhet på en viss adress i Timrå. Uppgiftslämnaren uppgav att han hade fått uppgiften från en närstående. Biträdande länspolismästaren Tommy Schütz underrättades om tipset, varefter denne föredrog ärendet för chefsåklagaren Curt Theander. Efter föredragningen beslutade Curt Theander den 26 december 1999 om personell husrannsakan i den ovannämnda bostadslägenheten för eftersökande av "gärningsman". Husrannsakan genomfördes den 27 december 1999 någon gång under tiden kl. 03.00 ­ 04.00. Curt Theander beslutade om en personell husrannsakan trots att inte något beslut om frihetsberövande eller annat tvångsmedelsbeslut beträffande den sökte förelåg, och trots att de föreliggande omständigheterna inte var sådana att det fanns synnerlig anledning anta att den sökte uppehöll sig i den aktuella bostadslägenheten. Lagliga förutsättningar för beslutet förelåg alltså inte. Curt Theander har därför vid myndighetsutövningen uppsåtligen eller av oaktsamhet åsidosatt vad som gäller för uppgiften.
Curt Theander vitsordade de faktiska omständigheterna i gärningsbeskrivningen men bestred ansvar för brott. Som grund för bestridandet uppgav han att han tolkade lagtexten så att ett beslut om personell husrannsakan kunde fattas för ett framtida beslut om gripande, anhållande eller hämtning till förhör. Enligt hans uppfattning kan man inte anhålla en person som inte finns tillgänglig och som inte är identifierad. Vidare gjorde han gällande att det fanns synnerlig anledning att anta att "esten" fanns i lägenheten.
ChefsJO Eklundh lade den 21 juni 2000 ned förundersökningen, eftersom det inte längre fanns anledning anta att Curt Theander hade gjort sig skyldig till tjänstefel vid sin befattning med ärendet.
Härefter inhämtades ytterligare upplysningar från Tommy Schütz.
Utredningens resultat Av utredningen framgick i huvudsak följande.
Efter dödsskjutningen på eftermiddagen den 23 december 1999 i Sundsvall tillsattes en ledningsgrupp med bl.a. Hans-Erik Dahlén, Ingemar Åhström, Ulf Ehn och Tommy Schütz. De hörda polismännen har uppgett att de var av den uppfattningen att det var Ingemar Åhström som var förundersökningsledare. Curt Theander har berättat att kammaråklagaren Marina Amonsson vid 17.00-tiden informerade sig om vad som hade hänt och att hon var förundersökningsledare i varje fall från det att hon under natten mellan den 23 och 24 december anhöll två

Dnr 354-2000 Sid 3 (6)
personer som misstänkta för delaktighet i mordet. Inledningsvis under brottsutredningen hördes en mängd personer, däribland ett vittne till själva händelsen. Curt Theander övertog förundersökningsledarskapet under julaftonens förmiddag. Han deltog sedan aktivt i spaningsarbetet under hela julhelgen.
Den 26 december hade ledningsgruppen och Curt Theander en tämligen klar bild av den person som söktes för mordet. Man hade ett fullödigt signalement på mannen, av vilket det framgick bl.a. att denne hade en missfärgning på ena kinden. På kvällen tog Ingemar Åhström emot ett samtal från en person som han kände men som ville vara anonym och som han ansåg vara tillförlitlig. Uppgiftslämnaren berättade att han hade fått uppgifter från en honom närstående person ­ en kvinna ­ att "esten" då vistades och bodde i en lägenhet i Timrå tillsammans med en annan för polisen känd person, B.S. Kvinnan hade narkotikaproblem och hade "polat" med B.S. men var inte känd av polismännen i Sundsvall och inte heller av Curt Theander. Ingemar Åhström informerade Hans-Erik Dahlén och Tommy Schütz om samtalet. Därefter åkte Ingemar Åhström och Ulf Ehn till Timrå för att få tag i nycklar till fastigheten i fråga. Tommy Schütz åkte till polisstationen och föredrog ärendet på telefon för Curt Theander.
Under utredningen hade uppgifter lämnats om att "esten" efter mordet hade setts tillsammans med en annan person i Timrå centrum samt att "esten" skulle bo ungefär 100 meter från den platsen. Den lägenhet som var aktuell låg ca 100 meter från centrum. I samband med Tommy Schütz föredragning påmindes Curt Theander om detta. I utredningen hade vidare lämnats sådana uppgifter att man hade klara indikationer på att motivet till mordet hade med narkotikaaffärer att göra. Enligt Curt Theander visste man att den mördade hade en skuld till "esten" om ca 800 000 kr. Curt Theander har uppgett att det var Tommy Schütz "enträgna önskan" att ett beslut om personell husrannsakan skulle fattas samt att Tommy Schütz gång på gång betonade att den som hade ringt till Ingemar Åhström var en mycket betrodd person. Det fanns inte några uppgifter som talade för att "esten" skulle ha lämnat landet. Curt Theander lät sig därför övertygas om att det förelåg "synnerlig anledning" att anta att gärningsmannen befann sig i lägenheten i fråga. Theander hade emellertid inte klart för sig hur kvinnan hade fått uppgifterna om att "esten" skulle befinna sig i lägenheten. "Esten" var vid tillfället inte identifierad till namn, födelsetid eller bostadsadress.
Samtalet från Tommy Schütz väckte Curt Theander i bostaden där han hade tillgång endast till en gammal lagbok. Han tolkade lagtexten så att man kunde fatta ett beslut om personell husrannsakan för ett framtida beslut om bl.a. gripande. Enligt Curt Theanders uppfattning krävdes det att man hade identiteten klarlagd, om man skulle anhålla någon i hans frånvaro. Eftersom det förelåg brister vad gällde gärningsmannens identitet, kunde han inte fatta något tvångsmedelsbeslut avseende denne. Han utgick från att han skulle bli uppringd om "esten" påträffades för att då kunna ta ställning till den fortsatta handläggningen. Han reflekterade inte över att han på tvångsmedelsblanketten skrev "gärningsman" i stället för "esten". "Esten" var nämligen den enda gärningsman som var aktuell.

Dnr 354-2000 Sid 4 (6)
Vid husrannsakningen, som genomfördes den 27 december 1999 mellan kl. 03.00 och 04.00, påträffades inte den misstänkte "esten".
Sedan det hade klarlagts att "esten" var identisk med K.K., anhölls denne i sin frånvaro den 28 december 1999.
I ett beslut den 2 maj 2001 anförde chefsJO Eklundh följande.
Bedömning Det kan inledningsvis konstateras att de berättelser som har lämnats under förhören i allt väsentligt överensstämmer med varandra såvitt gäller de uppgifter som har betydelse för den nu aktuella bedömningen.
Bestämmelserna om s.k. personell husrannsakan finns i 28 kap. 2 § rättegångsbalken (RB). Där sägs att för eftersökande av den som skall gripas, anhållas eller häktas, hämtas till förhör eller till inställelse vid rätten, delges stämning i brottmål eller underkastas kroppsvisitation eller kroppsbesiktning, får husrannsakan företas hos den eftersökte. En sådan åtgärd får också företas hos någon annan om det förekommer synnerlig anledning anta att den sökte uppehåller sig där. Ett sådant förordnande meddelas enligt huvudregeln av undersökningsledaren, åklagaren eller rätten (28 kap. 4 § första stycket RB). Ett beslut om husrannsakan för eftersökande av någon som är häktad i sin frånvaro eller skall hämtas till inställelse vid rätten fattas emellertid av polismyndighet eller polisman enligt bestämmelser i polislagen (1984:387) (28 kap. 4 § tredje stycket RB).
Av utredningen framgår att förundersökningen leddes av åklagare efter det att Marina Amonsson någon gång den 23 eller den 24 december 1999 hade fattat beslut om anhållande av två personer som misstänkta för delaktighet i mordet. Under natten mellan den 26 och den 27 december beslutade Curt Theander sedan om en personell husrannsakan i en lägenhet i Timrå för eftersökande av "gärningsman". Han beslutade i detta skede däremot inte om frihetsberövande av den eftersökte.
Syftet med bestämmelsen om personell husrannsakan är enligt lagtexten bl.a. att söka efter den som skall gripas, anhållas, häktas eller hämtas till förhör. Som jag närmare har utvecklat i annat sammanhang (JO 1993/94 s. 71 f.) syftar bestämmelsen, såvitt avser anhållande och häktning, trots sin ordalydelse inte på en framtida åtgärd utan endast på verkställigheten av ett redan meddelat beslut att anhålla respektive häkta någon. En förutsättning för att ett beslut om personell husrannsakan skall vara rättsenligt i ett fall som det här aktuella är således att det föreligger ett beslut om t.ex. anhållande av den eftersökte.
Curt Theander har uppgett att han inte ansåg det vara rättsligt möjligt att anhålla en person vars identitet inte är fastställd. Det normala är självfallet att man känner till namnet på en person som anhålls i sin frånvaro. Om ett signalement på den eftersökte och övriga omständigheter är sådana att förväxlingsrisken vid ett eventuellt frihetsberövande framstår som praktiskt taget utesluten, kan det

Dnr 354-2000 Sid 5 (6)
emellertid godtas att en misstänkt anhålls i sin frånvaro utan att hans namn är känt (se JO 1979/80 s. 33).
Enligt Curt Theander var "esten" på sannolika skäl misstänkt för brottet. Vid tidpunkten för beslutet om husrannsakningen hade man vidare tillgång till ett detaljerat signalement på denne. Det hade bl.a. upplysts att "esten" hade en missfärgning på ena kinden. Det som saknades var en uppgift om "estens" fullständiga namn och födelsetid. Det hade därför enligt min uppfattning inte kunnat riktas någon kritik mot Curt Theander, om han hade beslutat att anhålla "esten" i dennes frånvaro.
För att en personell husrannsakan, som i detta fall, skall få företas hos någon annan än den eftersökte krävs som nämnts att det finns synnerlig anledning att anta att den sökte uppehåller sig där. Detta innebär att det skall föreligga en faktisk omständighet som påtagligt visar att man med fog kan förvänta sig att den eftersökte finns där husrannsakan företas (JO 1985/86 s. 125).
Bedömningen att "esten" uppehöll sig på den aktuella adressen grundades på en uppgift som Ingemar Åhström hade fått av en av honom känd och enligt hans uppfattning tillförlitlig person. Denna person återgav emellertid endast vad en honom närstående kvinna hade berättat. Det lämnades inte någon information om hur kvinnan hade erhållit denna uppgift, och man hade inte heller något underlag för att bedöma vilken tilltro som kunde fästas till uppgiften. Den omständigheten att ingenting annat var känt om kvinnan än att hon, enligt vad Ingemar Åhströms uppgiftslämnare hade upplyst, var narkotikamissbrukare och hade haft en relation med B.S., som var känd i kriminella kretsar, borde ha föranlett Ingemar Åhström och Tommy Schütz att vidta lämpliga åtgärder för att kontrollera tipsets tillförlitlighet. Ingen av dem synes emellertid ha ställt några frågor i detta avseende. Curt Theander minns inte om han fick den nu nämnda informationen om kvinnan men har inte velat utesluta att Schütz nämnde detta vid föredragningen.
Enligt min uppfattning var tipset förenat med en sådan grad av osäkerhet att det inte utan stöd av ytterligare omständigheter kunde utgöra grund för en bedömning att det förelåg synnerlig anledning att anta att "esten" skulle befinna sig i den angivna lägenheten. De iakttagelser av "esten" som hade gjorts före och i samband med mordet är inte tillräckliga i detta hänseende.
Det kan sammanfattningsvis konstateras att Curt Theander vid myndighetsutövning har åsidosatt vad som gällde för uppgiften genom att besluta om personell husrannsakan hos annan än den eftersökte, trots att det inte förelåg något beslut om frihetsberövande av den eftersökte och inte heller sådana omständigheter som utgjorde synnerlig anledning att anta att den eftersökte uppehöll sig på platsen.
Jag har ingen anledning att betvivla riktigheten av vad Curt Theander har uppgett om sin uppfattning om innebörden av gällande rätt när han fattade beslutet. Det finns därför inte någon grund för att hävda att han uppsåtligen handlade felaktigt när han beslutade om husrannsakningen, trots att det inte fanns något beslut om frihetsberövande av "esten". Av utredningen framgår vidare att Curt Theander

Dnr 354-2000 Sid 6 (6)
väcktes i bostaden av telefonsamtalet från Tommy Schütz och att han där inte hade tillgång till någon annan litteratur än en gammal lagbok. Med hänsyn härtill och till att bestämmelsen i 28 kap. 2 § RB är avfattad på sådant sätt att det är lätt att feltolka den på det sätt som Curt Theander gjorde, kan hans missuppfattning av bestämmelsens innebörd inte betraktas som resultatet av straffbar oaktsamhet.
Som har nämnts i det föregående utgjorde de föreliggande omständigheterna inte tillräcklig grund för en bedömning att det fanns synnerlig anledning att anta att "esten" uppehöll sig i den bostadslägenhet som avsågs med beslutet om husrannsakan. Det har inte varit möjligt att i detalj klarlägga vad som förekom vid Tommy Schütz föredragning av ärendet för Curt Theander. De upplysningar som har lämnats av Curt Theander tyder emellertid närmast på att han inte fick klart för sig att polisen inte hade vidtagit några kontrollåtgärder i fråga om den uppgiftslämnande kvinnan. Enligt Curt Theander framhöll Tommy Schütz under föredragningen vid upprepade tillfällen att den person som hade kontaktat Ingemar Åhström var en betrodd person. Det förefaller som om detta förhållande, i förening med att det var polismän på hög nivå som hade tagit emot samtalet respektive föredrog ärendet, fick till följd att Curt Theander inte närmare reflekterade över att kvinnans uppgifter kunde vara oriktiga. Curt Theander har ­ utöver kvinnans uppgifter ­ som skäl till att han lät sig övertygas om att det fanns förutsättningar för ett beslut om husrannsakan hänvisat till vad som hade upplysts om "esten" tidigare under utredningen. Han har vidare uppgett att han, innan han fattade sitt beslut, frågade om det inte kunde anstå med husrannsakningen men att han fick till svar att detta inte var möjligt.
Dessa uppgifter om föredragningen av ärendet för Curt Theander ger vid handen att föredragningen mera präglades av en stark önskan från Tommy Schütz sida att få till stånd en husrannsakan så snart som möjligt än av en objektiv analys av den föreliggande situationen.
Det finns anledning att rikta viss kritik mot Curt Theander med anledning av att han uppenbarligen, i stället för att försöka bilda sig en självständig uppfattning om tipsets tillförlitlighet, godtog Tommy Schütz bedömning av situationen. Hans underlåtenhet i detta hänseende är emellertid enligt min mening inte av den arten att det kan medföra straffansvar.
Det inträffade ger mig vidare anledning att framhålla vikten av att polismän som tar emot ett tips av det här aktuella slaget vidtar de åtgärder som är möjliga för att kontrollera tipsets riktighet samt att den som föredrar ett ärende för en åklagare lägger sig vinn om att lämna så fullständiga och korrekta uppgifter som möjligt om de sakförhållanden som kan vara av betydelse för åklagarens ställningstagande. Som framgår av vad som har sagts i det föregående finns det anledning att rikta kritik mot Ingemar Åhström respektive Tommy Schütz i dessa hänseenden.

