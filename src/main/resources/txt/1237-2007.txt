Justitieombudsmannen Cecilia Nordenfelt

BESLUT
Datum 2007-10-22

Dnr 1237-2007

Sid 1 (2)

Anmälan mot Skatteverket, Västra regionen, om dröjsmål att fatta beslut i ett ärende om överflyttning av taxeringsärenden
Anmälan
I en anmälan, som kom in till JO den 19 mars 2007, klagade B.K. på att Skatteverket, Västra regionen, inte hade fattat något beslut i ett ärende om överflyttning av vissa taxeringsärenden. Han uppgav att Skatteverkets huvudkontor i ett beslut den 18 december 2006 hade överlämnat frågan om överflyttning ­ som han hade väckt redan 2005 ­ till Västra regionen för handläggning.
Utredning
Skatteverket anmodades att yttra sig över det som B.K. hade framfört.
I ett remissvar den 4 maj 2007 anförde Skatteverket, genom skattedirektören Birgitta Pettersson vid huvudkontoret, bl.a. följande. (De i remissvaret omnämnda bilagorna har utelämnats här).
Skatteverket, huvudkontoret, har den 18 december 2006 beslutat (bilaga 1) att B.K:s begäran inte föranledde någon åtgärd från Skatteverkets huvudkontor samt redovisat att frågan om överflyttning av ärenden från ett skattekontor till ett annat skulle överlämnas till Skatteverket, Västra regionen.
B.K. har i en skrivelse daterad den 15 mars 2007 hemställt att JO granskar berörd regionskattechefs handläggning av det ärende om jäv som överflyttats till regionen genom huvudkontorets ovan angivna beslut. Den i detta ärende aktuella frågan är således hanteringen efter den 18 december 2006.
Det kan i sammanhanget påpekas att det beslut som Skatteverket, huvudkontoret, fattade den 18 december 2006 inte innebar ett överlämnande av fråga om prövning av påstådd jäv. Den frågan var redan aktualiserad hos regionen. Det som överlämnats var enbart frågan om eventuell överflyttning av ärenden inom regionen.
Av bifogat yttrande (bilaga 2) inhämtat från Skatteverket, Västra regionen, framgår att frågan om överföring av de aktuella ärendena har beretts hos myndigheten sedan i januari 2007. Beslut om överflyttning till skattekontor 1 i Göteborg har fattats den 13 april 2007. Regionen har anfört att det tagit viss tid att engagera rätt personer vid det nya skattekontoret och att planera in arbetet med att ta över alla ärenden.
Skatteverket, huvudkontoret, har uppfattningen att handläggningen av den aktuella frågan inte ger skäl till kritik mot myndigheten eller någon enskild tjänsteman inom myndigheten.

Riksdagens ombudsmän Box 16327 103 26 Stockholm Besök: Västra Trädgårdsgatan 4

E-post: Telefon: Texttelefon: Fax:

justitieombudsmannen@jo.se 08-786 40 00 08-786 61 15 08-21 65 58

www.jo.se

Dnr 1237-2007 Sid 2 (2)
Skatteverket vill särskilt framhålla att det är myndigheten som bestämmer var inom myndigheten olika ärenden skall handläggas. Den enskilde har inte rätt att få ärenden handlagda på viss ort. Det innebär naturligtvis inte att den enskilde är förhindrad att framställa önskemål om var ett visst ärende skall handläggas eller inte handläggas. En sådan hemställan skall besvaras inom rimlig tid. I det aktuella fallet har Skatteverket utifrån sina överväganden valt att överföra ärendena till annat kontor. Skatteverket anser inte att handläggningstiden för detta har varit för lång.
B.K. gavs tillfälle att yttra sig över remissvaret. Han har inkommit med ytterligare skrivelser i ärendet.
Bedömning Den nu aktuella saken tog sin början i augusti 2005 när B.K. i en skrivelse till Skatteverkets generaldirektör begärde att vissa taxeringsärenden skulle flyttas över till en annan region för handläggning. Jag har i ett annat beslut denna dag (dnr 3807-2006) funnit skäl att kritisera hanteringen av denna skrivelse, främst mot bakgrund av att det kom att dröja drygt 15 månader innan den föranledde någon åtgärd. Huvudkontoret fann då, i ett beslut den 18 december 2006, att B.K:s begäran om överlämnande rätteligen skulle handläggas av Västra regionen. Det kom sedan att dröja ytterligare fem månader, till den 13 april 2007, innan Region Väst fattade beslut i frågan om överflyttning. Det var enligt min mening en alltför lång tid. När ärendet överlämnades till regionen borde det enligt min mening ha prioriterats. Regionen förtjänar således kritik för att den inte avgjorde ärendet tidigare.
Ärendet avslutas.

