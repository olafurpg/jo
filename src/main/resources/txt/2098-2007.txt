Chefsjustitieombudsmannen Mats Melin

BESLUT
Datum 2009-04-02

Dnr 2098-2007

Sid 1 (6)

Anmälningar mot Tullverket och Kronofogdemyndigheten om handläggningen av ärenden om tullfordringar och betalning av restförda skulder genom restitution
Anmälningarna
Jens Nylander framförde i anmälningar till JO i huvudsak följande klagomål mot Tullverket. Jens of Sweden AB, i vilket bolag han var ställföreträdare, hade betalat för mycket i tullavgifter. Detta ledde till att Tullverket omprövade sina beslut och därmed blev återbetalningsskyldigt till bolaget. Tullverket utbetalade i september 2006 de överskjutande medlen till Kronofogdemyndigheten och meddelade bolagets konkursförvaltare, advokaten Leif Fagersand, att bolaget inte hade några skulder till Tullverket. I februari 2007 hävdade Tullverket emellertid att det fortfarande hade fordringar på bolaget. Genom efterforskningar framkom att Tullverket hade andra fordringar på bolaget, vilka Tullverket inte var medvetet om vid tidpunkten för utbetalningen. Misstaget berodde på att Tullverkets begäran, daterad den 13 september 2006, om restföring avseende fordringarna inte kommit Kronofogdemyndigheten till handa. Tullverket borde enligt hans mening ha gjort en kvittning i stället för att göra en utbetalning till Kronofogdemyndigheten. ­ Jens Nylander klagade även på att Tullverket inte kommunicerade besluten med honom i hans egenskap av ställföreträdare för bolaget eller med konkursförvaltaren. Han anförde vidare att han fick motstridig och otillräcklig information från Tullverket vid sina efterforskningar om vad som förevarit. Tullverkets felaktiga handläggning har bl.a. förorsakat honom ett omfattande och onödigt arbete. Vidare har den föranlett domstolsprocesser samt medfört dels en risk för honom att drabbas av personligt betalningsansvar avseende bolagets skulder till Tullverket, dels att en förundersökning inletts mot honom och andra personer avseende smugglingsbrott.
Jens Nylander framförde även klagomål mot Kronofogdemyndigheten. Han anförde därvid bl.a. att Kronofogdemyndighetens datasystem innehöll felaktig och ofullständig information samt att myndigheten förfarit felaktigt som avräknat de av Tullverket utbetalda medlen mot restförda fordringar på skattekontot i stället för mot Tullverkets fordringar.

Riksdagens ombudsmän Box 16327 103 26 Stockholm Besök: Västra Trädgårdsgatan 4

E-post: Telefon: Texttelefon: Fax:

justitieombudsmannen@jo.se 08-786 40 00 08-786 61 15 08-21 65 58

www.jo.se

Dnr 2098-2007 Sid 2 (6)
Jens Nylander bifogade diverse handlingar samt cd-skivor innehållande inspelningar av telefonsamtal mellan honom och tjänstemän vid Tullverket och Kronofogdemyndigheten.
Utredning
Anmälan jämte bilagor remitterades till Tullverket för yttrande. I remissvaret anförde Tullverket, huvudkontoret, genom generaltulldirektören Karin Starrin, följande.
­­­
Utredning Tullverket Effektiv Handel har gjort en utredning av de händelser som framförs i anmälan och lämnat bifogad skrivelse jämte bilagor till Tullverkets Huvudkontor. Av utredningen framgår att Tullverket löpande lämnat information till konkursförvaltaren om de omprövningar som skett. Information har också lämnats om att utbetalning skulle ske till Kronofogdemyndigheten samt vilka fordringar som Tullverket hade på bolaget. Uppgiften om hur stor Tullverkets fordran var redovisades först fel beroende på att Tullverket felaktigt återbetalat mervärdeskatt till bolaget. Med anledning av misstaget gjordes en rättelse och konkursförvaltaren informerades om det rätta beloppet. Vidare anges att skälet till att Tullverket inte informerade bolaget om att en förfrågan ställts till Kronofogdemyndigheten om avräkning är att någon sådan skyldighet inte finns. Det är Kronofogdemyndigheten som fattar beslut och som sedan informerar gäldenären om att avräkning skett. I utredningen tillbakavisas påståendet om att utbetalningen till Kronofogdemyndigheten skett av misstag.
Tullverkets bedömning Tullverket har en skyldighet enligt lagen (1985:46 [rätteligen 1985:146; JO:s anm.]) om avräkning vid återbetalning av skatter och avgifter att undersöka om det finns en skuld till det allmänna innan en återbetalning sker. I 5 kap. 23 § tullagen (2000:1281) anges att en fordran på tull som inte betalats i rätt tid ska lämnas för indrivning. Tullverket finner att handläggningen av ärendet hos Tullverket skett enligt gällande bestämmelser och rutiner. Vad gäller de uppgifter i anmälan som gäller Kronofogdemyndighetens handläggning av ärendet har Tullverket ingen uppfattning. ­­­
Tullverket bifogade till yttrandet bl.a. följande utredning av Tullverket Effektiv Handel, genom juristen Jimmy Everitt (övriga av Tullverket bifogade handlingar har här uteslutits).
1 Om anmälan
Anmälan avser Jimmy Everitt och Anita Gustafsson. Enligt anmälan så vill anmälaren att JO ska granska Tullverkets handläggning av ärendet som gäller hanteringen av restitutioner till följd av omprövningar av tulldeklarationer för bolaget Jens of Sweden AB. Enligt anmälaren har de anmälda 1. Lämnat felaktig information 2. Fattat grova felaktiga beslut utan goda grunder

Dnr 2098-2007 Sid 3 (6)
3. Underlåtit att meddela fattade beslut
Sammantaget ska detta ha orsakat stor skada för bolaget, konkursboet och ställföreträdaren.
1.1 Felaktig information Den felaktiga informationen ska, enligt anmälaren bestå i att Tullverket har informerat konkursförvaltaren att Tullverket inte längre har några fordringar på bolaget.
1.2 Felaktiga beslut Enligt anmälaren ska det ha varit fel av Tullverket att framställa en förfrågan enligt 4 § avräkningslagen till Kronofogdemyndigheten.
1.3 Meddelande av beslut Enligt anmälan skulle Tullverket haft en skyldighet att meddela sitt beslut att göra en förfrågan enligt 4 § avräkningslagen till bolaget, eller till ställföreträdare för bolaget.
2. Handläggningen av ärendet
Handläggningen av ärendet har gått till på följande sätt.
2.1 Information till konkursförvaltare Information om bolagets skuld till Tullverket har löpande lämnats till konkursförvaltaren. Den 8 september 2006 skickades ett fax (bilaga 1) om att en omprövning skett och att återbetalning till bolaget skulle ske. Det informerades samtidigt om att utbetalningen skulle ske till Kronofogdemyndigheten och inte till bolaget. Enligt denna information uppgick Tullverkets fordran på bolaget till 127 687 kronor. Den 14 september 2006 skickades ett fax (bilaga 2) till konkursförvaltaren med en ny uppställning över bolagets skulder. Denna gång informerades att skulden rätteligen uppgick till 592 639 kronor. Informationen innehöll en detaljerad uppställning över tullräkningar där avräkningar skett och vilken skuld som återstod. Denna ändring berodde på att Tullverket den 11 september upptäckte att två tullräkningar felaktigt reglerats i samband med omprövning.
Felaktigheten bestod i att bolaget erhållit kreditering av en återbetalning av mervärdesskatt, trots att någon sådan kreditering inte ska ske när mottagaren är registrerad för mervärdesskatt. I stället sker då regleringen i samband med bolagets vanliga momsredovisning. Rättelsen skedde inom fyra arbetsdagar av Tullverket.
I samband med att Anita Gustafsson informerade konkursförvaltaren om det rätta skuldbeloppet skickade hon också en komplettering (bilaga 3) till Kronofogdemyndigheten med de nya beloppen. Av okänd anledning blev dock denna komplettering inte införd i Kronofogdemyndighetens register. Detta misstag måste dock hållas för troligt bero på Kronofogdemyndigheten. Tullverket har heller ingen möjlighet att upptäcka att kompletteringen inte blir införd i registret före det att utdelningsförslag upprättas. Något utdelningsförslag har ännu inte upprättats i bolagets konkurs.
2.2 Avräkningsförfrågan Tullverket framställde den 6 september 2006 en förfrågan (bilaga 4) enligt 4 § lag (1985:46 [rätteligen 1985:146; JO:s anm.]) om avräkning vid återbetalning av skatter och avgifter (avräkningslagen). Enligt den lagen har Tullverket en skyldighet att undersöka huruvida det finns en skuld till det allmänna före det att en återbetalning sker. Saken har överklagats till Länsrätten i Västernorrlands län som har att ta ställning till om förfrågan var lagligen grundad. Handläggningen har skett i enlighet med de rutiner som gäller för handläggningen av återbetalningsärenden till bolag i konkurs. När bolaget försatts i konkurs gör Tullverket ingen kvittning utan överlåter fördelningen mellan de statliga fordringarna till Kronofogdemyndigheten.
Anmälarens påstående om att Jimmy Everitt sagt att utbetalningen till Kronofogdemyndigheten skett på grund av ett misstag tillbakavisas i sin helhet.

Dnr 2098-2007 Sid 4 (6)
2.3 Meddelande av beslut En undersökning enligt 4 § avräkningslagen är inget beslut. Det förelåg således inte heller någon skyldighet att underrätta bolaget om förfrågan. Det är Kronofogdemyndigheten som fattar beslut om avräkning och informerar gäldenären om att avräkning skett. Som nämnts ovan informerade Tullverket konkursförvaltaren att återbetalningen skulle ske till Kronofogdemyndigheten. Tullverket anser att det är tillräckligt att informationen lämnas till konkursförvaltaren och inte till bolagets ställföreträdare då förvaltaren företräder bolaget.
3. Sammanfattning
Handläggningen har varit i enlighet med de rutiner som finns för Tullverket att handlägga liknande ärenden. Information har lämnats till konkursförvaltaren om förändringar i bolagets skulder med anledning av omprövningar. Tullverkets förfrågan till Kronofogdemyndigheten har skett enligt regleringen i avräkningslagen och information om Kronofogdemyndighetens beslut har lämnats till konkursförvaltaren.
I ett kompletterande yttrande anförde Tullverket, huvudkontoret, genom tf. chefsjuristen Annkatrin Hübinette, följande.
Bakgrund
Justitieombudsmannen har via telefonsamtal bett Tullverket att yttra sig över vad som framförs i kompletteringar till JO-anmälan med dnr 2098-2007 (aktbilagor 4 och 12) om att tulltjänstemannen Anita Gustavsson vägrat att lämna ut en kopia av begäran om restföring som skickats till Kronofogdemyndigheten.
Tullverket har talat med Anita Gustavsson. Hon har då uppgett att klaganden ringde till henne och begärde att få en kopia av handlingen. Anita Gustavsson var tveksam till om handlingen kunde lämnas ut och bad därför klaganden att återkomma till Jimmy Everitt, som brukar handlägga enhetens sekretessfrågor. Den klagande återkom dock aldrig till Jimmy Everitt med en sådan begäran.
Tullverkets bedömning
Av 2 kap. 13 § tryckfrihetsförordningen framgår att den som önskar har rätt att få en kopia av en allmän handling till den del den får lämnas ut. Begäran ska behandlas skyndsamt.
Tullverket finner att den begärda handlingen var en allmän handling. Att Anita Gustavsson själv inte tog ställning till om handlingen kunde lämnas ut finner Tullverket beklagligt men inte klandervärt. Tullverket anser att Anita skulle ha tagit emot den ställda begäran och rådfrågat Jimmy Everitt om den kunde lämnas ut.
Tullverket anser inte att Anita Gustavssons hänvisning till sin kollega innebär att klaganden vägrats att ta del av handlingen. Om klaganden hade följt Anitas uppmaning och ringt till Jimmy Everitt hade handlingen lämnats ut. ­­­
Jens Nylander kommenterade remissvaren.
Av handlingarna i ärendet framgår att Jens Nylander (för konkursbolagets räkning) överklagade Kronofogdemyndighetens beslut den 13 mars 2007 att avvisa hans överklagande/begäran om rättelse av myndighetens två avräkningsbeslut den 7 september 2006. I ett beslut den 16 maj 2007 lämnade Västmanlands tingsrätt överklagandet utan bifall (Ä 1260-07). Svea hovrätt fastställde den 25 juni 2007 tingsrättens beslut (ÖÄ 3894-07).
Jens Nylander överklagade även Tullverkets beslut den 26 februari 2007 att avslå hans begäran om rättelse. Länsrätten i Västernorrlands län fann i en dom den 30

Dnr 2098-2007 Sid 5 (6)
maj 2008 (målnr 805-07) att den fråga som var föremål för Jens Nylanders talan behandlats i Kronofogdemyndighetens ovan nämnda beslut den 13 mars 2007 och att något förfarande enligt tullagen eller lagen om avräkning vid återbetalning av skatter och avgifter inte fanns för att pröva den fråga som Jens Nylander väckt vid Tullverket. Länsrätten undanröjde Tullverkets beslut och avvisade Jens Nylanders talan.
Bedömning JO:s granskning är av rättslig art och avser främst en kontroll av att myndigheterna har följt de regler som gäller för förfarandet. JO kan inte ändra eller upphäva myndigheters beslut. Granskningen är heller inte avsedd att föregripa eller ersätta den prövning som kan eller har kunnat ske i ordinarie ordning. JO brukar således inte ta ställning till om ett beslut är riktigt i sak. Den som är missnöjd med ett beslut som Tullverket eller Kronofogdemyndigheten har fattat är hänvisad till att överklaga beslutet.
Mot bakgrund av det nyss anförda kommer jag inte att pröva om Tullverkets eller Kronofogdemyndighetens beslut är riktiga i sak. Jag nöjer mig i denna del med att hänvisa till 5 kap. 13 § 3 st. tullagen. Detta lagrum anger dels att vid återbetalning avdrag får göras för sådan beslutad tull och annan skatt som ska betalas till Tullverket, dels att det i lagen (1985:146) om avräkning vid återbetalning av skatter och avgifter också finns föreskrifter som begränsar rätten till återbetalning. Tillämpningsföreskrifter finns i 19 kap. 14 § Tullverkets föreskrifter och allmänna råd om tullförfaranden m.m. (tullordning), TFS 2000:20.
Av den i ärendet tillgängliga utredningen rörande den aktuella handläggningen vid Tullverket har framkommit bl.a. att felaktiga återbetalningar av mervärdeskatt gjorts till bolaget och att en rad omprövningar av beslut skett, vilket medfört att rättelser av restförda belopp fått ske. Tullverket synes inte vid varje givet tillfälle ha haft fullt klart för sig vilka fordringar det faktiskt hade på bolaget.
Jag har inte funnit tillräcklig anledning att ytterligare utreda frågan om hur och i vilket skede Tullverkets begäran i september 2006 om restföring förkommit.
Tullverket har i sina yttranden inte till fullo bemött Jens Nylanders klagomål avseende att han fått olika besked vid sina förfrågningar. Det framgår dock av det av Jens Nylander till JO ingivna epostmeddelandet den 7 februari 2007 och av inspelade telefonsamtal bl.a. att han av olika tjänstemän fått motstridiga uppgifter. Å ena sidan fick han besked om att återbetalningen måste gå via Kronofogdemyndigheten i det aktuella fallet. Å andra sidan fick han svaret att om det hade funnits en skuld hos Tullverket skulle återbetalning kanske inte ha gått till Kronofogdemyndigheten och att det förmodligen vid tiden för Tullverkets förfrågan enligt avräkningslagen inte såg ut som att fanns någon skuld hos Tullverket. Detta är givetvis inte tillfredsställande.
Av ett av de inspelade telefonsamtalen framgår att Jens Nylander på sin begäran till Tullverket om att få ut en kopia av dess begäran om restföring fick beskedet att handlingen nog inte kunde lämnas ut, eftersom "det är mellan Kronofogden och oss

Dnr 2098-2007 Sid 6 (6)
det, så det är ingenting som ska gå till gäldenären". Han hänvisades i samband därmed att ge in en skriftlig begäran till Jimmy Everitt. Enligt vad som framkommit vände Jens Nylander sig i stället till Kronofogdemyndigheten och fick därifrån ut handlingar som Tullverket givit in.
Tullverket har i sitt yttrande klargjort att den handling Jens Nylander begärde att få en kopia av var en allmän handling som också var offentlig och därför borde ha lämnats ut. Jag vill här tillägga att en myndighet inte kan ställa upp krav på en skriftlig eller på annat sätt formaliserad begäran om att få ta del av allmänna handlingar. Jag är kritisk till det inträffade.
Tullverket har anfört att konkursförvaltaren löpande har underrättas om de omprövningar som skett, om att utbetalning skulle ske till Kronofogdemyndigheten och om det rätta beloppet. Utredningen ger inte stöd för någon kritik mot Tullverket i den delen.
I övrigt har inget framkommit som ger anledning till någon åtgärd eller något uttalande från min sida.
I den del klagomålen riktar sig mot Kronofogdemyndigheten har jag samrått med justitieombudsmannen Hans-Gunnar Axberger som ansvarar för tillsynen över det området.
Med den kritik som ligger i det anförda avslutas ärendet.

