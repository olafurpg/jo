Chefsjustitieombudsmannen Mats Melin

BESLUT
Datum 2007-09-13

Dnr 2585-2006

Sid 1 (5)

Kritik mot bl.a. Polismyndigheten i Uppsala län för långsam handläggning av förundersökningar där målsägandena var under 18 år
Anmälan I en anmälan, som kom in till JO den 23 maj 2006, framförde Brigitte P. kritik mot Polismyndigheten i Uppsala län och Åklagarmyndigheten, åklagarkammaren i Uppsala. Hon anförde bl.a. att flera förundersökningar där hon och hennes barn varit målsägande tagit alltför lång tid att handlägga.
Utredning Handlingar infordrades från polismyndigheten och åklagarkammaren. Av dessa framgick bl.a. följande.
K28962-03 Ärendet gällde misstanke om sexuellt utnyttjande av Brigitte P. och hennes dotter G., född 1987, samt misshandel av Brigitte P. och hennes tre barn: dottern G. och sönerna V., född 1993, och J., född 1997. Polisanmälan gjordes den 6 oktober 2003. Förundersökning inleddes påföljande dag, med en namngiven person antecknad som skäligen misstänkt för de anmälda brotten. Efter att kammaråklagaren Ingrid Isgren den 10 oktober 2003 lämnade inledande direktiv till polisen, övertogs förundersökningen av vice chefsåklagaren Gunilla Strömblad. Hon lämnade kompletterande direktiv alternativt påminde polisen om utredningen vid ett flertal tillfällen ­ den 5 december 2003, under 2004 den 26 januari, den 20 april, den 27 juli, den 2 september, den 13 oktober, den 9 november och den 3 december samt den 16 februari 2005. Vid mer än ett tillfälle påpekade hon att tidsfristen för beslut i åtalsfrågan hade löpt ut. Förundersökningen beträffande sexuellt utnyttjande lades ned den 13 oktober 2004. Den 2 maj 2005 lades förundersökningen beträffande misshandel ned.
K5866-05 Ärendet gällde misstanke om misshandel där Brigitte P:s yngste son J. var målsägande. Polisanmälan gjordes den 3 mars 2005, och förundersökning inleddes den 6 mars 2005. Inledande direktiv lämnades av kammaråklagaren Staffan Edlund den 17 mars 2005. Därefter övertogs förundersökningen av kammaråklagaren Ingrid

Riksdagens ombudsmän Box 16327 103 26 Stockholm Besök: Västra Trädgårdsgatan 4

E-post: Telefon: Texttelefon: Fax:

justitieombudsmannen@jo.se 08-786 40 00 08-786 61 15 08-21 65 58

www.jo.se

Dnr 2585-2006 Sid 2 (5)
Isgren, som kompletterade direktiven alternativt påminde polisen om utredningen vid flera tillfällen, den 26 maj, den 24 och 27 augusti samt den 6 oktober 2005. Förundersökningen lades ned genom beslut den 10 maj 2006.
Ärendet remitterades till polismyndigheten för upplysningar och yttrande över handläggningen av de båda ärendena.
Polismyndigheten (dåvarande tf. länspolismästaren Ebba Sverne Arvill) anförde i sitt remissvar bl.a. följande.
Bakgrund
K28962-03 Den 6 oktober 2003 gjorde Brigitte en anmälan hos Polismyndigheten i Uppsala län om misshandel och sexuellt utnyttjande. Målsägande var Brigitte samt hennes barn, G., V. och J., som enligt Brigitte blivit utsatta för misshandel. Brigitte och dottern G. hade enligt Brigitte också blivit utsatta för sexuellt utnyttjande. Brotten skulle ha skett mellan den 1 november 1990 och 5 oktober 2003.
Den 7 oktober 2003 inleddes en förundersökning. Den 10 oktober 2003 gav åklagare Ingrid Isgren direktiv i ärendet. I november 2003 höll polisinspektör Bengt Cavegård förhör med Brigitte angående misshandel och sexuellt utnyttjande. Vid förhöret gav Brigitte uttryck för att hon inte ville delta i någon fortsatt utredning då hon var rädd och trodde att det var bäst för barnen om allt lugnade ner sig. Dock ändrade Brigitte sin inställning varför ett nytt förhör hölls i mars 2004. Inför detta förhör hade Brigitte själv skrivit brev och ringt förhörsledaren angående ärendet. Chefsåklagare Gunilla Strömblad, som övertog ärendet från Ingrid Isgren, avskrev misstankarna om sexuellt utnyttjande mot Brigitte den 20 april 2004 då brott inte kunde styrkas.
Från det att förundersökningen inleddes i oktober 2003 fram till hösten 2004 skrev Strömblad ett antal påminnelser och förfrågningar om hur det gick i ärendet. Familjevåldsroteln hade under denna tidpunkt inte gjort några utredningsåtgärder. Hösten 2004 hölls förhör med V. samt två förhör med vittnen innan åklagaren beslutade att lägga ned förundersökningen. Det hölls inga förhör med G. då fadern inte gav sitt medgivande.
Sammanfattningsvis hölls förhör med Brigitte angående misshandel, en månad efter det att anmälan upprättades. Förhör med V. hölls nästan ett år efter det att anmälan upprättades. Förhör med den misstänkte hölls drygt ett och ett halvt år efter det att anmälan upprättades.
Den 31 januari 2006 begärde Brigitte omprövning/överprövning av chefsåklagare Strömblads beslut angående beslutet att lägga ned förundersökningen av misshandeln riktad mot V. Ärendet översändes till Utvecklingscentrum i Göteborg för överprövning. Överåklagare Birgit Thunved delade åklagarens bedömning att förundersökningen skulle läggas ned och ansåg inte att det fanns skäl att ändra beslutet. Strömblads beslut stod därvid fast.
K5866-05 Den 2 mars 2005 gjorde Socialtjänsten Sydvästra Distriktsnämnden, Uppsala Kommun, en anmälan om misshandel av J. Anmälan inkom från Trappans behandlingsverksamhet för barn som bevittnat våld i sina familjer. Förundersökning inleddes den 6 mars 2005. Den 27 mars 2005 skrev åklagare Ingrid Isgren direktiv till Familjevåldsroteln med en förfrågan om vem som handlade ärendet.
I ärendet hölls tre vittnesförhör mellan augusti 2005 och april 2006. Förhör med målsägande J. hölls i januari 2006, drygt 10 månader efter det att anmälan upprättats. Två förhör hölls med den misstänkte i maj 2006, mer än ett år senare.

Dnr 2585-2006 Sid 3 (5)
Den 10 maj 2006 beslutade Isgren att lägga ned förundersökningen på grund av att man med det utredningsmaterial som förelåg i ärendet inte kunde bevisa att den som varit misstänkt har gjort sig skyldig till brott.
Polismyndighetens bedömning
Målsäganden är under 18 år Enligt 2 a § förundersökningskungörelsen (1947:948) skall förundersökningen bedrivas särskilt skyndsamt om målsägande är under 18 år. Förundersökningen skall vara avslutad och beslut i åtalsfrågan skall vara fattat inom 3 månader från det att en skäligen misstänkt för brottet finns. Denna tidsfrist får endast överskridas om det är motiverat med hänsyn till utredningens beskaffenhet eller andra särskilda omständigheter. Från det att misstankarna uppdagades tills att förhör hölls med målsäganden i ärende K28962-03 har drygt ett år förflutit från det att anmälan upprättades. I ärende K5866-05 hölls förhör med målsägande 10 månader efter att anmälan upprättades. Det kan konstateras att polismyndighetens handläggning av ärendena har varit bristfällig. Orsaken till fördröjningen i det enskilda ärendet torde bero på flera faktorer såsom hög arbetsbelastning och bristande arbetsrutiner. Enheten har numera omorganiserats och tillförts ytterligare personal. De problem som ledde till att utredningen försenades torde därmed vara avhjälpta.
JO inhämtade därefter muntliga upplysningar från kammaråklagaren Ingrid Isgren och vice chefsåklagaren Gunilla Strömblad. Av dessa framkom att det varit stora problem med utredningsbalanserna vid familjevåldsroteln hos polisen. Det hade varit svårt att hålla de lagstadgade fristerna. Detta hade åklagarkammarens ledning tagit upp med ledningen vid polismyndigheten vid flera tillfällen. Vid ett av mötena var också Ingrid Isgren närvarande. Det ansträngda balansläget hos polisen är orsaken till att handläggningen dragit ut på tiden i ärendena.
Ingrid Isgren uppgav beträffande ärende K5866-05 att sedan målsäganden hörts i slutet av januari 2006 kunde en person anges som skäligen misstänkt.
Bedömning
En förundersökning skall enligt 23 kap. 4 § andra stycket rättegångsbalken bedrivas så skyndsamt omständigheterna medger. När det, som i förevarande fall, är fråga om en förundersökning i vilken målsäganden är under 18 år ställs det i 2 a § förundersökningskungörelsen (1947:948, FUK) upp ett särskilt krav på skyndsamhet. Enligt bestämmelsen skall en förundersökning där målsäganden vid tiden för anmälan inte fyllt 18 år bedrivas särskilt skyndsamt, om brottet riktats mot målsägandens liv, hälsa, frihet eller frid och det för brottet är föreskrivet fängelse i mer än sex månader. Förundersökningen skall vara avslutad och beslut i åtalsfrågan fattat så snart det kan ske och inom tre månader från den tidpunkt då det finns någon som är skäligen misstänkt för brottet. Denna tidsfrist får överskridas endast om det är motiverat med hänsyn till utredningens beskaffenhet eller andra särskilda omständigheter.
Av 1 a § andra stycket FUK framgår att det är undersökningsledaren som har ansvar för förundersökningen i dess helhet. Han skall se till att utredningen bedrivs effektivt och att den enskildes rättssäkerhetsintressen tas till vara.
Genom JO:s utredning har följande framkommit.

Dnr 2585-2006 Sid 4 (5)
K28962-03: Redan inledningsvis antecknades en person som skäligen misstänkt för de anmälda brotten. Beslut i åtalsfrågan skulle därmed, med iakttagande av tremånadersfristen i 2 a § FUK, ha fattats senast i början av januari 2004. Först i november 2004, mer än ett år efter det att anmälan gjordes, hölls förhör med målsäganden V. Det dröjde sedan ytterligare nästan ett halvår innan förundersökningen, den 2 maj 2005, avslutades i den del den gällde V. I detta ärende har det särskilda skyndsamhetskrav som finns i den nämnda bestämmelsen uppenbart åsidosatts och den i samma lagrum stadgade tidsfristen för beslut i åtalsfrågan överskridits med drygt 15 månader.
K5866-05: Förundersökningen i detta ärende inleddes den 6 mars 2005. Förhör med två vittnen och med Brigitte P. ägde rum under hösten 2005. Det tog sedan drygt tio månader innan målsäganden, J., hördes. Därefter, i slutet av januari 2006, stod enligt åklagaren klart att en viss person var skäligen misstänkt för brottet. Under april 2006 hördes ytterligare ett vittne. Först i början av maj 2006, ett år och två månader efter att förundersökningen inleddes, hördes den misstänkte och den 10 maj 2006 lades förundersökningen ned. Även i detta ärende har det krav på särskild skyndsamhet som gäller för förundersökningar med minderåriga målsägande klart åsidosatts.
Av utredningen framgår att åklagarna i de båda ärendena under utredningstiden i och för sig varit aktiva, drivit på och påmint polisen vid upprepade tillfällen samt även anmärkt när fristen för att fatta beslut i åtalsfrågan löper ut. Jag vill emellertid erinra om att för det fall att ett par påminnelser inte får avsedd effekt måste andra åtgärder övervägas (se numera också ÅFS 2007:5 Åklagarmyndighetens föreskrifter och allmänna råd om bevakning och uppföljning vid Åklagarmyndigheten av pågående förundersökningar). Detta är inte minst viktigt i de ärenden där en särskild tidsfrist löper. Enligt min mening borde därför Gunilla Strömblad och Ingrid Isgren, även med beaktande av att situationen var väl känd för såväl ledningen vid polismyndigheten som åklagarkammaren, ha vidtagit ytterligare åtgärder i syfte att driva förundersökningarna framåt.
Utredningarna har, trots åklagarnas påminnelser, p.g.a. omständigheter hän förliga till polismyndigheten, dragit ut på tiden. Som förklaring till de långa handläggningstiderna har polismyndigheten i huvudsak hänvisat till hög arbetsbelastning och bristande arbetsrutiner.
Jag är väl medveten om att polisens arbetssituation är ansträngd och att man måste prioritera vissa ärenden framför andra. Det är likväl helt oacceptabelt att utredningar som de aktuella, med misstankar om bl.a. våld mot barn, tar så lång tid som nu skett ­ inte minst med beaktande av att lagstiftningen ställer upp ett särskilt skyndsamhetskrav för denna typ av ärenden. Det är särskilt anmärkningsvärt att tremånadersfristen i ärendet K29862-03 överskridits med drygt 15 månader. Polismyndigheten förtjänar allvarlig kritik för sin handläggning av ärendena. Jag noterar att myndigheten vidtagit vissa åtgärder för att komma till rätta med bristerna i utredningsverksamheten.

Dnr 2585-2006 Sid 5 (5)
Vad som i övrigt kommit fram i ärendet föranleder inte någon ytterligare åtgärd eller något uttalande från min sida. Ärendet avslutas.

