Justitieombudsmannen Cecilia Nordenfelt

BESLUT
Datum 2005-11-09

Dnr 4980-2003

Sid 1 (2)

Placering i häkte av intagen som verkställer fängelsestraff
Anmälan I en anmälan daterad den 4 december 2003 anförde M.M. följande. Han avtjänade ett fängelsestraff i anstalten Svartsjö när han häktades, misstänkt för ny brottslighet, och överfördes till häktet Stockholm. Trots att häktningen senare hävdes hölls han kvar i häktet.
Utredning
M.M:s behandlingsjournal lånades in och granskades. Av denna framgick bl.a. att M.M., med anledning av att han hade häktats, placerades i häktet Stockholm den 30 oktober 2003, att häktningsbeslutet hävdes av Stockholms tingsrätt den 25 november 2003 och att M.M. förflyttades åter till anstalten Svartsjö den 10 december 2003.
Därefter remitterades ärendet till Kriminalvårdsmyndigheten Stockholm Kronoberg för yttrande.
I sitt remissvar hänvisade kriminalvårdsmyndigheten, genom kriminalvårdschefen Lars-Åke Pettersson, till ett yttrande av tf. arbetslagschefen Fredrik Joelsson och anförde att han inte kunde finna att M.M. hade fog för sina klagomål. I det åberopade yttrandet anförde Fredrik Joelsson följande.
M.M. dömdes den 3 juni 2003 av Svea hovrätt till fängelse 10 månader för misshandel och olaga hot, ett straff som började verkställas den 18 augusti 2003. Beslut fattades att M.M. skulle placeras på anstalten Svartsjö fr.o.m. den 24 september 2003. Anstalten Svartsjö är en öppen anstalt och har den lägsta säkerhetsklassificeringen när det gäller rymning, möjligheter till differentiering och personaltäthet. Den 27 oktober 2003 greps M.M. på Svartsjöanstalten av polisen, misstänkt för våldtäkt på sin flickvän i ett av anstaltens besöksrum. Han anhölls samma dag och häktades den 30 oktober 2003. Huvudförhandling i målet hölls den 2 december 2003 i Stockholms tingsrätt och dom skulle meddelas den 9 december 2003, en vecka efter huvudförhandlingen. I samband med att huvudförhandlingen avslutades hävdes häktningen. M.M. ville då åka tillbaka till Svartsjö i avvaktan på domen eftersom han visste att han skulle bli frikänd.

Riksdagens ombudsmän Box 16327 103 26 Stockholm Besök: Västra Trädgårdsgatan 4

E-post: Telefon: Texttelefon: Fax:

justitieombudsmannen@jo.se 08-786 40 00 08-786 61 15 08-21 65 58

www.jo.se

Dnr 4980-2003 Sid 2 (2)
Undertecknad tillsammans med placeringsenheten gjorde bedömningen att Svartsjö inte var någon lämplig placering för klienten om han skulle bli dömd för våldtäkt utan skulle i sådant fall få en ny anstaltsplacering, på en avdelning anpassad för målgruppen. M.M. blev kvar på häktet Stockholm i avvaktan på domen. När domen sedermera föll den 9 december 2003 visade det sig att M.M. var oskyldig till anklagelsen och han placerades återigen på anstalten Svartsjö den 10 december 2003.
M.M. gavs tillfälle att yttra sig över remissvaret.
Med anledning av att det förekommit olika uppgifter om när häktningsbeslutet avseende M.M. upphävdes, inhämtades muntliga upplysningar från Stockholms tingsrätt, varvid framkom att beslutet upphävdes den 25 november 2003.
I beslut den 9 november 2005 anförde JO Nordenfelt följande.
Bedömning Frågan i ärendet är om det fanns någon rättslig grund för att hålla M.M. i häktet sedan Stockholms tingsrätt den 25 november 2003 upphävt häktningsbeslutet.
Enligt 11 § lagen (1974:202) om beräkning av strafftid m.m. får den som skall förpassas till kriminalvårdsanstalt för att undergå påföljd i anslutning härtill förvaras i allmänt häkte eller polisarrest i avvaktan på beslut om anstaltsplacering eller om det behövs med hänsyn till transportförhållandena.
Bestämmelsen tar i första hand sikte på tiden omedelbart innan en dömd införs i kriminalvårdsanstalt för verkställighet av domen. Bestämmelsen har emellertid i praxis ansetts tillämplig också när en intagen skall överföras från en anstalt till en annan. En sådan utvidgad tillämpning torde dock förutsätta att frågan om ändrad anstaltsplacering har aktualiserats och att förvaringen i häkte sker i avvaktan på beslut i den frågan (se t.ex. JO 1988/89 s. 99).
Kriminalvårdsmyndigheten har i sitt remissvar anfört att M.M. inte återfördes till anstalten Svartsjö när häktningsbeslutet upphävdes eftersom den anstalten inte ansågs vara en lämplig placering för honom om han skulle komma att dömas i enlighet med det nya åtalet. Frågan om ändrad anstaltsplacering kunde således bli aktuell först den 9 december 2003 när tingsrättens dom skulle meddelas. Vid sådant förhållande kunde enligt min mening M.M. inte förvaras i häkte med stöd av 11 § lagen om beräkning av strafftid m.m. annat än om det behövdes med hänvisning till transportförhållandena. Jag är mycket kritisk till att myndigheten, i stället för att återföra M.M. till anstalten, utan rättsligt stöd höll honom kvar i häktet efter den 25 november 2003.

