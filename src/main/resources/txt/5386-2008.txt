Justitieombudsmannen Hans-Gunnar Axberger

BESLUT
Datum 2009-12-17

Dnr 5386-2008

Sid 1 (6)

Kritik mot en exploateringschef för att han agerat i strid mot 1 kap. 9 § regeringsformen
Anmälan I en anmälan som kom in till JO den 15 oktober 2008 förde Elisabet G. och Christer F. fram klagomål mot exploateringschefen Hans de Maré vid Tekniska nämndens i Lunds kommun förvaltningsorganisation. Elisabet G. och Christer F. anförde i huvudsak följande.
Lunds kommun har antagit en detaljplan som berör deras tidigare fastighet Stora Råby 32:27. Under planprocessen uttryckte de kritiska synpunkter i både massmedia och vid samrådsmöten. I januari 2007 blev de kontaktade av Lunds kommun. I brevet anfördes bl.a. att kommunen var beredd att diskutera ett förvärv på marknadsmässiga villkor av deras fastighet. Skälet till detta angavs vara att de var kritiska till det pågående planarbetet. De ställde sig positiva till kommunens förslag.
Under förhandlingarna företräddes kommunen av exploateringschefen Hans de Maré med biträde av en extern konsult. Under våren 2007 presenterade kommunen ett förslag till köpekontrakt som innehöll både köpeskilling och kostnadsersättning (ersättning för flyttkostnader). Som ett av villkoren i det föreslagna kontraktet angavs följande:
För sin giltighet förutsätter detta köpekontrakt att föreliggande detaljplan för del av Stora Råby 34:1 (Hasslanda företagsområde, Råby gård, beteckning PÄ 3/2006) vinner laga kraft efter kommunfullmäktiges beslut om detaljplanens antagande. Skulle detaljplanen överklagas är detta köpekontrakt förfallet i sin helhet utan rätt till ersättning för någondera parterna.
Parterna undertecknade inte kontraktet vid detta tillfälle. I stället fördes ytterligare samtal mellan dem och grannarna å ena sidan och kommunen å andra sidan. Vid dessa samtal indikerade kommunen att ytterligare ersättning skulle kunna utgå bl.a. om överlåtelserna slutfördes snabbt och utan att detaljplanerna överklagades.
Den 25 april 2007 meddelade Hans de Maré helt oväntat att förhandlingarna hade avbrutits och att någon kostnadsersättning inte längre kunde påräknas. Beskedet

Riksdagens ombudsmän Box 16327 103 26 Stockholm Besök: Västra Trädgårdsgatan 4

E-post: Telefon: Texttelefon: Fax:

justitieombudsmannen@jo.se 08-786 40 00 08-786 61 15 08-21 65 58

www.jo.se

Dnr 5386-2008 Sid 2 (6)
lämnades kort tid före det att fristen för att överklaga detaljplanebesluten gick ut. De hade dittills i processen ställt in sig på att avstå från att överklaga, men blev nu tvingade att under tidspress överklaga besluten för att på så sätt inte helt förlora möjligheten att gå vidare med saken.
I december 2007 genomfördes till slut försäljningen av deras fastighet, dock utan att de fick någon kostnadsersättning. Det köpekontrakt som slutligen undertecknades innehöll inte något villkor innebärande att de skulle avstå från att överklaga. De ingick också ett hyresavtal med kommunen avseende deras fastighet.
Den 25 februari 2008 fick Christer F. ett mail från Hans de Maré. I mailet skrev Hans de Maré bl.a. följande:
Miljödepartementet är nu i färd [med] att behandla besvären över de två Hasslandaplanerna. Enligt departementets anteckningar är du fortfarande klagande. Det skulle förenkla om du vill återta dina besvär och att återtaget är departementet till handa senaste den 10 mars. Om du kan tänka dig att återta, så gör du det enklast genom att tillskriva Miljödepartementet... och hänvisa till ärende M2007/4488/F/P respektive ärende M2007/4317/F/P.
Några dagar senare återkom Hans de Maré per telefon och då med en tydlighet som det inte gick att ta miste på. I en mycket obehaglig ton förklarade han att det nu var kommunen som var hyresvärd och att han kunde påverka deras boendesituation på ett mycket negativt sätt. Kontentan av samtalet var att om överklagandena inte återkallades så skulle hyreskontraktet omedelbart sägas upp.
Omedelbart efter samtalet mailade de Hans de Maré och klargjorde hur de hade uppfattat samtalet; att han bedrev utpressning för att förmå dem att återkalla överklagandena. I samtalet påpekade de också att överklagandeinstitutet är en grundpelare i en demokratisk rättsstat. De återkallade inte överklagandena. Som ett svar på deras besked kom omedelbart en uppsägning av hyreskontraktet. Uppsägningen var undertecknad av exploateringschefen Hans de Maré.
Utredning Tekniska nämnden i Lunds kommun anmodades att göra en utredning och yttra sig över innehållet i Elisabet G:s och Christer F:s anmälan.
I remissvaret anförde nämnden följande (bilagorna utelämnas här).
­­­ Tidig vår 2007 inbjöds... de tre fastighetsägarna längs Malin Gyllenkroks väg till en dialog. Dialogen syftade till att erbjuda köp av fastigheterna dels för att gå fastighetsägarna till mötes utifrån någras uttalade kritik av kommunens planer, dels för att undvika utdragna planprocesser. Dialogen ledde till att köpekontrakt tecknades med en av de tre fastighetsägana. En annan förklarade sig ointresserad och den tredje ­ Christer F. och Elisabet G. ­ förklarade sig missnöjd med kommunens hantering av frågan. Senare återkom Elisabet G. och Christer F. och önskade teckna köpekontrakt. Så skedde också. Vid kommunens tillträde träffades ett kort hyreskontrakt med Elisabet G. och Christer F. i syfte att underlätta deras avflyttning som ägde rum i augusti 2008.

Dnr 5386-2008 Sid 3 (6)
Av bifogade handlingar framgår förvaltningens syn på ärendets utveckling i det första skedet. Där framgår också tekniska nämndens ställningstagande genom beslut i dess arbetsutskott.
Sammantaget ser förvaltningen ej att ärendet handlagts felaktigt från kommunens sida och ser ej heller att exploateringschefen eller inhyrd konsult agerat felaktigt i något skede. Det är dock självklart tråkigt att familjen G./F. upplever handläggningen negativt.
­­­
Till sitt yttrande hade Tekniska nämnden fogat ett yttrande från exploateringschefen Hans de Maré, i vilket denne i huvudsak redogjorde för sin bedömning av vad som förevarit under förhandlingarna mellan parterna. Han uppgav även följande.
­­­
... Kontraktsförslaget redovisades [under förhandlingarna] uttryckligen med syfte att de tre hushållen snabbt skulle få en inblick i vilka detaljer som skulle tas upp i ett eventuellt slutligt kontrakt och för att parterna skulle ha ett bra underlag att diskutera vidare utifrån och ta ställning till. Vi var också mycket tydliga i vårt budskap att en ersättning utöver värderingsnivån förutsatte att Regionfastigheter medverkade i finansieringen av förvärven. Jag förstår att vi startade en mental omställningsprocess bland de tre hushållen, och bland annat därför ansträngde vi oss i alla lägen att vara tydliga, dvs. det var ett erbjudande vi kom med, där erbjudandet/köpekontraktet såg något olikt ut beroende på de två parallellt löpande processerna ­ tiden för detaljplanerna och Regionfastigheters finansiella medverkan. ­­­
Förvånade blev vi den dagen då ett kortfattat brev inkom från Elisabet G. med en önskan om att få genomföra den affär som vi tidigare erbjudit, se bilaga. Vi upprättade det slutliga kontraktet och diskuterade formerna för ett kort hyreskontrakt. Vid den tiden hade en kommunal verksamhet visat intresse av att ta fastigheten i anspråk så fort som möjligt för en evakuering på annat håll i staden. Vi anpassade tider och hyresnivå till detta. Affären genomfördes, och Elisabet G. och Christer F. blev våra hyresgäster för en kort tid.
Vi blev ånyo förvånade, när vi fick veta att Elisabet G. och Christer F. hade överklagat de två aktuella detaljplanerna i egenskap av kommunens hyresgäster. Vi tyckte att det rimmade illa med deras korttidskontrakt och vår beredvillighet att anpassa deras avflyttning till deras och inte kommunens primära önskan, men vi insåg att de troligen skulle betraktas som sakägare i planärendet. Efter överläggning med miljödepartementet, beslöt jag att tillskriva Christer F. och fråga om han/de möjligen kunde tänka sig att återta sina besvär (se bifogad kommunikation).
­­­
... Uppsägningen låg helt i linje med de underhandsbesked kommunen lämnat och motiverades av kommunens evakueringsbehov som nu var akut. Det tål att upprepas att vi ansträngde oss särskilt och lyckades skjuta upp evakueringen ett antal veckor. ­­­
Jag har inte vid något tillfälle uttalat något som kunnat uppfattas som hot. Jag har inte vid något tillfälle sagt eller gjort något som kunnat uppfattas som utpressning. Jag har inte vid något tillfälle utställt falska löften...
­­­
Till sitt yttrande hade Tekniska nämnden även fogat ett meddelande daterat den 29 februari 2008 från Tekniska förvaltningen, Mark- och exploateringskontoret. Meddelandet ­ som är undertecknat av Hans de Maré ­ är ställt till Miljödepartementet och innehåller bl.a. följande.

Dnr 5386-2008 Sid 4 (6)
­­­ Vid en uppföljande telefonkontakt den 28/2 2008 med Christer F. avvisades jag utan att få några som helst besked. Christer F. bekräftade dock att han fått del av mitt mail. Vägverket och Lunds kommun står beredda att genomföra de aktuella detaljplanerna... ­­­
Elisabet G. och Christer F. kommenterade remissvaret.
Härefter har JO infordrat och granskat handlingar i Miljödepartementets ärenden M2007/4317/F/P och M2007/4488/F/P. Det framkom då att Hans de Maré den 22 och den 28 februari 2008 mailat till en tjänsteman vid Miljödepartementet och i mailen uppehållit sig vid överklagandena från Elisabet G. och Christer F. I mailet den 22 februari 2008 uppgav han följande.
Hej, här är litet dokument. Titta särskilt på avståendet av besittningsskyddet. Kan det räcka för att betrakta Christer F. som "ickebesvärsfähig"? Om inte, så ringer jag honom och frågar om han är beredd att återta, annars säger vi upp honom med tre månaders varsel... Hör av dig. ­­­
I mailet den 28 februari 2008 uppgav Hans de Maré följande.
Hej, nedan ser du det mail jag skickat till Christer F. häromdan. Varken han eller hans hustru har återkommit. Jag ringde därför deras bostad för en kort stund sedan och fick tag på Christer F. Han hade läst mailet men vägrade besvara min fråga. Jag har heller inga förhoppningar att han återtar sin klagan. Därför är jag mycket angelägen att förstå i vilken mån Christer F. försvårar/kan försvåra/försinka din hantering av planärendena. Du nämnde "garageproblemet". Vi kan ju som fastighetsägare säga upp hyresavtalet för villkorsändring, innebärande att hyresgästen får tåla en förändrad, framtida infart. Vänligen återkom. Om vi vill säga upp avtalet, bör det göras före månadsskiftet. ­­­
Rättslig reglering Enligt 1 kap. 9 § regeringsformen ska myndigheter i sin verksamhet beakta allas likhet inför lagen samt iaktta saklighet och opartiskhet (objektivitetsprincipen).
I 13 kap. plan- och bygglagen (1987:10) finns bestämmelser om överklagande.
Av 2 § första stycket och 4 § andra stycket följer att beslut av kommunfullmäktige att anta, ändra eller upphäva en detaljplan, områdesbestämmelser eller en fastighetsplan överklagas hos länsstyrelsen och att länsstyrelsens beslut i ett sådant ärende överklagas hos regeringen.
Rätten att överklaga kommunfullmäktiges beslut att t.ex. anta en detaljplan tillkommer ­ under de förutsättningar som anges i 5 § ­ bl.a. berörda hyresgäster (jfr RÅ 1994 ref 66).
I 8 § andra stycket anges bl.a. att den myndighet som har att pröva överklagande av ett beslut att anta, ändra eller upphäva en detaljplan kan, på begäran av kommunen, förordna att det överklagade beslutet, utan hinder av att överklagandet inte har

Dnr 5386-2008 Sid 5 (6)
slutligen avgjorts, får genomföras i sådana delar som uppenbarligen inte berörs av överklagandet.
Bedömning
Kommunfullmäktige i Lunds kommun beslutade den 29 mars 2007 att anta dels detaljplan för del av Stora Råby 34:1 m.fl., dels detaljplan för Sydöstra vägen och Hasslanda företagsområde. Elisabet G. och Christer F. m.fl.
överklagade besluten först hos Länsstyrelsen i Skåne län, som inte gjorde ändring, och sedan hos regeringen. Den 27 mars 2008 avslog regeringen överklagandena.
Ett detaljplanebeslut får som huvudregel inte genomföras förrän det vunnit laga kraft (jfr 13 kap. 8 § andra stycket plan- och bygglagen). I detta fall har detaljplanebesluten vunnit laga kraft först i och med att regeringen slutligt prövade överklagandena. Det är mot den bakgrunden uppenbart att kommunen haft ett starkt intresse av utgången av ärendena hos regeringen.
Under hösten 2007 överlät Elisabet G. och Christer F. sin bostadsfastighet till Lunds kommun. I samband med överlåtelsen tecknade parterna ett hyresavtal som gällde fr.o.m. den 27 november 2007 och tills vidare med en ömsesidig uppsägningstid om tre månader. Parterna träffade också en överenskommelse om avstående från besittningsskydd.
När överklagandena var föremål för behandling i högsta instans har Hans de Maré den 25 februari 2008 mailat till Elisabet G. och Christer F. och tre dagar senare följt upp den kontakten med ett telefonsamtal. Kontakterna har avsett frågan om Elisabet G. och Christer F. ville återkalla överklagandena. Härefter har kommunen sagt upp hyresavtalet.
Elisabet G. och Christer F. har gjort gällande att uppsägningen har varit en repressalieliknande åtgärd på grund av att de inte återkallade sina överklaganden av detaljplanebesluten. I Hans de Marés yttrande, som tekniska nämnden hänvisar till i remissvaret, anges att uppsägningen motiverades av kommunens evakueringsbehov. Hans de Maré har också angett att han inte vid något tillfälle sagt eller gjort något som kan uppfattas som utpressning.
Det går inte att med säkerhet utreda vad som avhandlades vid det uppföljande telefonsamtalet från Hans de Maré. Så mycket står dock klart att han några dagar tidigare i ett mail till Elisabet G. och Christer F. tagit upp frågan om de inte ville återkalla sina överklaganden. I mailet har han också lämnat detaljerade upplysningar om hur de i så fall skulle gå till väga och när de senast borde höra av sig till departementet.
En företrädare för en kommunal eller statlig myndighet bör allmänt sett vara mycket återhållsam med att ta kontakt med en enskild som är part i ett ärende där det allmänna, t.ex. en kommun, har intresse av utgången. Det får över huvud taget inte förekomma något som kan uppfattas som påtryckningar. Redan att väcka

Dnr 5386-2008 Sid 6 (6)
frågan om den enskilde vill överväga att återkalla ett överklagande, utan att den enskilde gett anledning till det, måste anses olämpligt.
I detta fall har Lunds kommun haft ett intresse av att någon prövning av överklagandena inte skulle ske. Hans de Maré har inte stannat vid att endast väcka frågan om Elisabet G. och Christer F. kunde tänka sig att återkalla sina överklaganden utan han har följt upp frågan med ett efterföljande telefonsamtal. Hans engagemang därvidlag återspeglas i korrespondensen med departementet. Situationen har även varit speciell såtillvida att Elisabet G. och Christer F. i egenskap av hyresgäster stod i ett beroendeförhållande till kommunen. Det finns inte något i utredningen som tyder på Elisabet G. och Christer F. uttryckt en önskan att återkalla överklagandena. Tvärtom har de ­ trots det sätt på vilket de uppfattat Hans de Marés avsikter ­ avvisat hans önskemål.
Enligt 1 kap. 9 § regeringsformen ska den som fullgör uppgifter inom den offentliga förvaltningen iaktta saklighet och opartiskhet. Att en tjänsteman agerar på det sätt Hans de Maré gjort står i klar strid med denna grundläggande regel. Han ska därför kritiseras.

