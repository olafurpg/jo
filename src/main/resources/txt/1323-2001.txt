Justitieombudsmannen Kerstin André

BESLUT
Datum 2001-09-27

Dnr 1323-2001

Sid 1 (4)

Fråga om ett uttalande av en ledamot av en socialnämnd utgjort kränkning av tjänstemans yttrande- och meddelarfrihet m.m.
Anmälan
I en anmälan till JO anförde avdelningschefen för äldreomsorgen Ulf Beskow, socialförvaltningen i Klippans kommun, bl.a. följande (hänvisningar till bilagor har här utelämnats).
En journalist på NST ringde och frågade mig bl a om de bolagiserade sjukhusens kriterier för utskrivning av medicinskt färdigbehandlade patienter. Intervjun resulterade i en laddad artikel. Vid möte i pensionärsrådet 010306 fick jag beröm vid kaffet, för att jag vågat uttrycka mig i klartext i ett politiskt mycket känsligt ämne.
På kvällen var det sammanträde i socialnämnden. Vid mötets början gick andre vice ordf Ingrid Larsson (m) till våldsamt angrepp mot mig, både med anledning av att jag uttalat mig och vad jag framfört i intervjun. Hon fick medhåll av en del andra ledamöter i nämnden, medan dess ordf och socialchefen försökte klargöra rätten för kommunens anställda att meddela sig offentligt. Jag blev till slut tvungen att åberopa grundlagen för att få ett slut på det hela. Dagen därpå utsattes jag för ett nytt angrepp med anledning av artikeln, den här gången av moderatledaren Bengt Svensson, som gick ut i NST. Han ifrågasatte min befattning, vilket av naturliga skäl inte har något att göra med min yttrande- och meddelarfrihet. Hans agerande förstärkte i stället intrycket av att tjänstemännen i Klippans kommun bör vara mycket försiktiga med vad de framför offentligt.
Ordf i den största pensionärsföreningen, PRO, lämnade emellertid sin syn på saken i en ny artikel i NST. Hans stöd för min uppfattning om hur sjukhusen hanterar utskrivningarna av gamla och sjuka ledde till att det politiska drevet mot mig omedelbart avstannade, förmodligen beroende på att omkring var tredje väljare i kommunen är pensionär. Det har nu gått en månad sen den här ovan relaterade händelsen inträffade, men olustkänslan sitter kvar som om det vore igår. Min JOanmälan gäller i första hand politikern Ingrid Larsson. ­­­
Ulf Beskow bifogade kopior av den ifrågavarande tidningsartikeln och vissa andra artiklar. Han inkom även med kompletterande skrivelser.

Riksdagens ombudsmän Box 16327 103 26 Stockholm

E-post: Telefon: Texttelefon: Fax:

justitieombudsmannen@jo.se 08-786 40 00 08-786 61 15 08-21 65 58

www.jo.se

Dnr 1323-2001 Sid 2 (4)
Utredning
Protokollet från Socialnämndens i Klippans kommun sammanträde den 6 mars 2001 infordrades och granskades. Den del av protokollet som är av intresse här har följande lydelse (Sn § 26).
­­­ Ingrid Larsson har läst en tidningsartikel om äldreomsorgen (handlade om att sjuka äldre skrivs ut för tidigt från sjukhus) och hyste oro för hur brukarna och deras anhöriga skulle uppfatta innehållet i artikeln. Ingrid Larsson undrar med anledning av denna artikel "hur många som hade dött i bilar här i kommunen". Ulf Beskow svarade direkt att det har ingen gjort i vår kommun. Fortsättningsvis önskade Ingrid Larsson att vid något särskilt tillfälle få information om delegationsordningen. Socialnämnden beslutar att notera informationen
Därefter anmodades Socialnämnden i Klippans kommun att göra en utredning och inkomma med yttrande såvitt avsåg den del av anmälan som riktade sig mot Ingrid Larsson. Vid sammanträde den 5 juni 2001 beslutade socialnämnden om remissvar enligt följande (Sn § 76).
Eva Petersen yrkar på följande yttrande; Socialnämnden kan efter utredning konstatera att Ingrid Larsson vid nämndens sammanträde gjort uttalande vari hon uttryckte sin oro för att Klippans invånare fått en felaktig information då hon ansåg att Beskows uttalande givit upphov till obefogad oro bland brukarna. Ordförande m fl ställer sig bakom yrkandet. Pehr Erlandsson yrkar på följande yttrande; Socialnämnden kan efter utredning konstatera att Ingrid Larsson vid socialnämndens sammanträde inte gjort uttalande som torde kunna tolkas som angrepp på någon tjänsteman. Ordförande yrkar avslag på begäran. Ordförande ställer proposition på förslagen och finner att socialnämnden beslutar i enlighet med Eva Petersens förslag. Pehr Erlandsson reserverar sig till förmån för eget förslag. Socialnämnden beslutar att avge följande utredning och yttrande till Riksdagens ombudsman JO. ­­­ Socialnämnden kan efter utredning konstatera att Ingrid Larsson vid nämndens sammanträde gjort uttalande vari hon uttryckte sin oro för att Klippans invånare fått en felaktig information då hon ansåg att Beskows uttalande givit upphov till obefogad oro bland brukarna.
Ingrid Larsson och Ulf Beskow deltog ej i diskussionen eller i beslutet.
Ulf Beskow yttrade sig över remissvaret.
I beslut den 27 september 2001 anförde JO André följande.
Rättslig reglering
I 2 kap. 1 § 1 regeringsformen stadgas att varje medborgare gentemot det allmänna är tillförsäkrad yttrandefrihet, varmed avses frihet att i tal, skrift eller bild eller på annat sätt meddela upplysningar samt uttrycka tankar, åsikter och känslor. Begränsning av denna rättighet får enligt 2 kap. 12 § regeringsformen endast ske genom lag eller, i vissa fall, genom annan författning. Genom

Dnr 1323-2001 Sid 3 (4)
tryckfrihetsförordningens bestämmelser om meddelarfrihet ges yttrandefriheten till viss del ett särskilt skydd. Meddelarfriheten enligt 1 kap. 1 § andra stycket tryckfrihetsförordningen innebär att det står varje medborgare fritt att ­ med iakttagande av de bestämmelser som är meddelade i tryckfrihetsförordningen till skydd för enskild rätt och allmän säkerhet ­ i tryckt skrift yttra sina tankar och åsikter, offentliggöra allmänna handlingar samt meddela uppgifter och underrättelser i vad ämne som helst. Meddelarskyddet innebär vidare som huvudregel ett förbud för myndighet eller annat allmänt organ att efterforska en anonym meddelares identitet (3 kap. 4 § tryckfrihetsförordningen).
Lagregleringen ger offentligt anställda samma skydd som alla andra medborgare. En offentligt anställd kan således fritt ge uttryck för sin uppfattning, även rörande den egna myndighetens verksamhet. I sekretesslagen (1980:100) finns emellertid regler som begränsar den offentligt anställdes rätt att yttra sig om vad han fått veta i samband med sin tjänst.
Det skydd för yttrandefriheten som regeringsformen anger är ett skydd gentemot "det allmänna". Det allmänna omfattar t.ex. kommunens valda församlingar och förvaltningsorgan. Skyddet innebär att en myndighet inte får ingripa mot någon för att han eller hon har använt sig av sin grundlagsskyddade rätt att yttra sig i massmedier eller på annat sätt ge uttryck för sin uppfattning. En myndighet får inte heller försöka motarbeta att den anställde använder sig av sina rättigheter. En arbetsgivare får således inte genom generella uttalanden eller genom kritik i enskilda fall söka påverka arbetstagaren i fråga om det sätt på vilket denne utnyttjar sin yttrandefrihet. Undantag gäller bara för det fall ingripandet har stöd i lag. Detta hindrar emellertid inte en myndighet från att bemöta sådana påståenden som myndigheten anser vara felaktiga eller vilseledande. Ett sådant bemötande kan t.ex. ske i samma forum som den anställde har använt.
Bedömning
Såvitt utredningen hos JO visar har socialnämnden och Ulf Beskow olika uppfattningar om Ingrid Larssons yttrande vid sammanträdet den 6 mars 2001. Enligt socialnämnden gjorde Ingrid Larsson uttalanden vari hon uttryckte sin oro för att Klippans invånare hade fått felaktig information. Hon ansåg, enligt socialnämnden, att Ulf Beskows uttalanden hade gett upphov till obefogad oro bland brukarna. Ulf Beskow har å sin sida anfört att Ingrid Larsson gick till våldsamt angrepp mot honom. Anledningen till hennes agerande var, enligt Ulf Beskow, inte bara innehållet i hans uttalande, utan även att han över huvud taget hade uttalat sig. Ulf Beskow har i en komplettering till anmälan också gjort gällande att Ingrid Larsson ifrågasatte hans rätt att yttra sig i massmedia.
Såväl Ulf Beskow som de ledamöter som beslutade om socialnämndens remissvar till JO (med undantag för Ingrid Larsson) deltog vid sammanträdet den 6 mars 2001. Vad som har framkommit i ärendet har ändå inte gett mig tillräckligt underlag för att jag skall bilda mig en klar uppfattning om Ingrid Larssons

Dnr 1323-2001 Sid 4 (4)
uttalande och agerande i övrigt vid sammanträdet. Det är inte heller sannolikt att vidare utredning skulle bringa fullständig klarhet i saken. Jag finner därför inte skäl att vidta någon ytterligare åtgärd i anledning av klagomålen mot Ingrid Larsson. Rent allmänt vill jag dock tillägga att försiktighet alltid är påkallad när en socialnämnd med en anställd diskuterar frågor som har anknytning till vad denne har uttalat i massmedia. En sådan fråga får inte tas upp på sådant sätt att den anställde uppfattar det som en kränkning av dennes yttrande- och meddelarfrihet.
Vad Ulf Beskow har anfört i övrigt föranleder inte någon åtgärd eller något uttalande från min sida.
Ärendet avslutas.

