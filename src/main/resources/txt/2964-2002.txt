Justitieombudsmannen Nils-Olof Berggren

BESLUT
Datum 2003-12-29

Dnr 2964-2002

Sid 1 (2)

Anmälan mot Byggnadsnämnden i Lidingö kommun med anledning av dröjsmål med att överlämna ett överklagande till prövningsinstansen
Anmälan I en anmälan som kom in till JO den 28 augusti 2002 framförde I. och U. A. klagomål mot stadsbyggnadskontoret och Byggnadsnämnden i Lidingö kommun. Av anmälan med bilagor framgick bl.a. följande. De hade den 4 februari 2000 överklagat ett bygglov som beviljats den 25 januari 2000 för uppförande av ett garage på grannfastigheten. Överklagandeskrivelsen och handlingarna i ärendet hade inte överlämnats till överinstansen förrän garagebyggnaden var uppförd. De ansåg att kommunens handläggare genom denna försummelse gjort sig skyldig till tjänstefel. De anförde också att handläggaren var jävig eftersom ägaren till grannfastigheten, som fått bygglovet, var svärson till en byggnadsentreprenör med goda kontakter i Lidingö kommun.
I en kompletterande skrivelse som kom in till JO den 5 september 2002 anförde I. och U. A. dessutom klagomål mot byggnadsnämnden och kommunens stadsarkitekt beträffande handläggningen av en bygglovsansökan i efterhand från dem för uppförande av bl.a. altan och för markuppfyllnad.
I anmälan, den kompletterande skrivelsen och de därtill fogade handlingarna beskrivs närmare vad som hade skett.
Utredning Inledningsvis infordrades och granskades Länsstyrelsens i Stockholms län beslut den 10 januari 2002 i ärende 1942-01-29664 och handlingar i stadsbyggnadskontorets i Lidingö kommun ärende dnr 1999.131. Anmälan remitterades därefter till Byggnadsnämnden i Lidingö kommun med begäran om utredning och yttrande beträffande vad som anförts av I. och U. A. angående överlämnandet av överklagandet till länsstyrelsen. Byggnadsnämnden yttrade sig enligt följande.
Ärendet Den 25 januari 2000, § l.17 beviljade byggnadsnämnden bygglov för garage inom fastigheten Regulus 1, placerat 0,5 meter från gräns mot Regulus 2. Beslutet överklagades av ägarna till Regulus 2, I. och U. A., (SBK 2002:1423). Överklagandet

Riksdagens ombudsmän Box 16327 103 26 Stockholm Besök: Västra Trädgårdsgatan 4

E-post: Telefon: Texttelefon: Fax:

justitieombudsmannen@jo.se 08-786 40 00 08-786 61 15 08-21 65 58

www.jo.se

Dnr 2964-2002 Sid 2 (2)
inkom till stadsbyggnadskontoret den 7 februari 2000 men av misstag överlämnades det till länsstyrelsen först den 5 juni 200l. Länsstyrelsen och därefter länsrätten har avslagit överklagandet. ___
Utredning och yttrande Överklagandet skedde genom en skrivelse som är utformad på ett sådant sätt att den vid den aktuella tidpunkten uppfattades som enbart en redogörelse för de kontakter som I. och U. A. haft med ägarna till Regulus 1. Skrivelsen behandlar i huvudsak parternas inbördes relationer och överenskommelser i fråga om olika byggnadsåtgärder inom fastigheterna (altan och mur/uppfyllnad inom Regulus 1, garage inom Regulus 2). I slutet av skrivelsen framfördes dock även kravet att byggnadsnämndens beslut skulle hävas, vilket tyvärr inte uppmärksammades vid genomläsningen. Att skrivelsen innehöll ett överklagande framkom senare vid samtal med U. A., varvid överklagandet omedelbart översändes till länsstyrelsen. Misstaget att inte notera överklagandet bör ses mot bakgrund av att det även under bygglovsärendets hantering inkom skrivelser som refererade till parternas inbördes kontakter. Ovannämnda skrivelse betraktades som ytterligare en sådan, vilket är att beklaga eftersom den ändock innehöll ett tydligt krav på ändring av nämndens beslut. ___
I. och U. A. kommenterade remissvaret.
Bedömning Beslut om bl.a. bygglov får enligt 13 kap. 2 § plan- och bygglagen (1987:10) överklagas till länsstyrelsen. För handläggningen av överklaganden hänvisas i 3 § till reglerna i 23-25 §§ förvaltningslagen (1986:223).
Det finns inte någon författningsreglering som anger inom vilken tidsfrist en förvaltningsmyndighet skall överlämna en skrivelse med överklagande och övriga handlingar i ärendet till högre instans. Det ligger emellertid i sakens natur att överlämnandet ­ när sådant skall äga rum ­ måste ske utan dröjsmål. Det allmänna skyndsamhetskravet i 7 § förvaltningslagen skall vara vägledande även här (prop. 1985/86:80 s. 77). När omprövning inte företas, bör överlämnandet normalt ske inom en vecka efter det att överklagandet kom in till beslutsmyndigheten.
Byggnadsnämnden har uppgett att I. och U. A. överklagande kom in till stadsbyggnadskontoret den 7 februari 2000 och att det överlämnades till länsstyrelsen först den 5 juni 2001, dvs. ett år och fyra månader senare. Detta är givetvis helt oacceptabelt och förtjänar allvarlig kritik. Vad som anförts som orsak till dröjsmålet ändrar inte denna bedömning.
Vad I. och U. A. i övrigt anfört föranleder inte något uttalande från min sida.
Ärendet avslutas.

