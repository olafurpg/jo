Chefsjustitieombudsmannen Claes Eklundh

BESLUT
Datum 2002-02-05

Dnr 4342-2001

Sid 1 (2)

Anmälan mot Polismyndigheten i Västra Götaland m.fl.
Anmälan Mats och Christina H. har klagat på bl.a. Polismyndigheten i Västra Götaland med anledning av handläggningen av en polisanmälan.
Utredning Polismyndighetens och Åklagarmyndighetens i Göteborg handlingar i ärendet K162060-01 infordrades och granskades. Därvid framkom följande av en skrivelse, daterad den 30 oktober 2001, från inspektören N.N. till assistentåklagaren Helena R., Åklagarmyndigheten i Göteborg.
Hej Helena. Översänder materialet som överenskommet. H. var en väldigt "sötsliskig mammagris" (ursäkta uttrycket). Enligt H. själv var han nog den mest oförvitlige och den i särklass hederligaste unga man vi kommer att få skåda. Med vänlig hälsning N.N.
Ärendet remitterades till polismyndigheten för upplysningar och yttrande över vad inspektören N.N. framfört i sin skrivelse.
Polismyndigheten kom in med ett yttrande till vilket hade fogats upplysningar från bl.a. N.N. i form av en promemoria.
Av N.N:s promemoria framgick bl.a. följande.
Något liknande kommer aldrig att upprepas och jag ber om ursäkt för det inträffade. Då jag är ny som utredare trodde jag att dessa utredningsdirektiv var informella mellan utredare och Åklagare. Det var ett osakligt uttalande och beskrev bara en känsla.
Polismyndigheten anförde följande.
Polismyndigheten har i begäran från JO uppmärksammats på en skrivelse daterad den 30 oktober 2001. Skrivelsen är författad av inspektören N.N. och skickad till assistentåklagaren Helena R. Den avser en begäran om utredningsdirektiv. I fältet

Riksdagens ombudsmän Box 16327 103 26 Stockholm Besök: Västra Trädgårdsgatan 4

E-post: Telefon: Texttelefon: Fax:

justitieombudsmannen@jo.se 08-786 40 00 08-786 61 15 08-21 65 58

www.jo.se

Dnr 4342-2001 Sid 2 (2)
för anteckningar har N.N. formulerat subjektiva, negativa omdömen om person som är misstänkt i aktuell utredning. Polismyndigheten kan konstatera att inspektören N.N. i sin skrivelse har använt i sammanhanget helt onödiga omdömen om en i ärendet misstänkt person. Polismyndighetens uppfattning är att N.N. på ett felaktigt sätt har gett yttryck för sina egna subjektiva värderingar i skrivelsen till åklagaren. Efter kontakt med inspektören N.N. i aktuellt ärende kan Polismyndigheten konstatera att han känner sig djupt ångerfull och inser det felaktiga i sitt beteende. N.N. inser nu vikten av att framdeles förhålla sig objektiv i sitt utredningsarbete.
Bedömning I 4 kap. 1 § polisförordningen (1998:1558) föreskrivs att anställda inom polisen skall uppträda på ett sätt som inger förtroende och aktning. De skall uppträda hövligt, hänsynsfullt och med fasthet samt iaktta självbehärskning och undvika vad som kan uppfattas som utslag av ovänlighet eller småaktighet.
Jag delar polismyndighetens uppfattning att N.N. gett uttryck för sina egna subjektiva värderingar och för i sammanhanget helt ovidkommande omdömen om en i ärendet misstänkt person. Att skrivelsen enligt N.N:s uppfattning skulle ha varit informell saknar betydelse. Jag ser allvarligt på det inträffade men anser mig, om också med viss tvekan, kunna stanna vid den kritik som ligger i det sagda.
Vad som i övrigt förekommit i ärendet föranleder ingen åtgärd eller något uttalande från min sida.
Ärendet avslutas.

