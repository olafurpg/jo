Justitieombudsmannen Cecilia Nordenfelt

BESLUT
Datum 2008-04-21

Dnr 4895-2007

Sid 1 (2)

Anmälan mot Försäkringskassan, länsproduktion Stockholm, om ombuds begäran om anstånd med att inkomma med yttrande
Anmälan I en anmälan till JO klagade advokaten Mattias Novak på Försäkringskassans handläggning av ett ärende om livränta enligt lagen (1976:381) om arbetsskadeförsäkring, i vilket han varit ombud för T.N. Mattias Novak anförde bl.a. följande. I en skrivelse daterad den 29 juni 2007 meddelade kassan att beslut om livränta skulle fattas inom kort och att han dessförinnan bereddes tillfälle att yttra sig. Av meddelandet framgick att yttrandet emotsågs senast den 17 juli 2007 samt att, för det fall något yttrande inte inkommit inom svarsfristen, beslut skulle komma att fattas med ledning av de uppgifter som fanns. Den 5 juli 2007 ansökte han om anstånd till den 15 augusti 2007 med anledning av mellankommande semester. Försäkringskassan avslog ansökan den 6 juli 2007. Den 10 juli 2007 ansökte han åter om anstånd. I brev den 13 juli 2007 meddelade kassan att man vidhöll sitt tidigare beslut att inte medge anstånd. Den 19 juli 2007 beslutade socialförsäkringsnämnden i ärendet.
Utredning Ärendet remitterades till Försäkringskassan som anmodades att yttra sig över det som Mattias Novak hade anfört i sin anmälan.
I sitt remissvar anförde Försäkringskassan, genom länsdirektören Henrik Meldahl, följande.
­­­
Yttrande Thomas Nilssons ombud inkom vid två tillfällen, efter att förslag till beslut och beslutsunderlag kommunicerats honom, med skriftlig begäran om anstånd under cirka en månad på grund av mellankommande semester för att inkomma med kompletterande underlag. Skrivelserna besvarades skriftligen av Försäkringskassan men anstånd nekades då man bedömdes ha ett fullgott underlag för att kunna fatta beslut den 19 juli 2007. Försäkringskassan och kontorsområdet länsproduktion har en hög ambition att driva ärenden till ett avslut inom rimlig tid och att handläggningen ska ske på ett rätts-

Riksdagens ombudsmän Box 16327 103 26 Stockholm Besök: Västra Trädgårdsgatan 4

E-post: Telefon: Texttelefon: Fax:

justitieombudsmannen@jo.se 08-786 40 00 08-786 61 15 08-21 65 58

www.jo.se

Dnr 4895-2007 Sid 2 (2)
säkert sätt. När det gäller huruvida anstånd ska beviljas eller inte är utgångspunkten att en sådan begäran bör tillmötesgås så länge som begäran ligger inom det rimligas gräns. En viss restriktivitet finns dock om anståndsbegäran saknar rimliga skäl eller om anståndstiden är allt för lång.
I aktuellt ärende framkommer att Thomas Nilssons ombud har begärt anstånd under cirka en månad på grund av mellankommande semester för att inkomma med kompletterande underlag. När länskontoret nu i efterhand har studerat inkomna handlingar angående ombudens begäran om anstånd kan de finna att rimliga skäl för anstånd angetts och att anståndstiden inte varit alltför lång. Länsproduktion har även anfört att de under sommaren 2007 rent allmänt diskuterade frågan om beviljande av anstånd. Handläggare på länsproduktion är således väl medvetna om att parten ska ha fått tillfälle att säga sin mening om de uppgifter som ingår i materialet och att kravet på underrättelse och tillfälle till yttrande (kommunikation) enligt förvaltningslagen är en av de viktigaste garantierna för materiellt riktiga avgöranden och för en förvaltning som allmänheten kan känna förtroende för. På länsproduktion kommer man även att fortsätta ha en diskussion kring just framtida tillämpning och beviljande av anstånd och speciellt i semestertider.
Mattias Novak gavs tillfälle att kommentera remissvaret.
Bedömning
Jag ser givetvis positivt på ambitionen hos Försäkringskassan att driva ärenden framåt. Det är emellertid inte något självändamål att snabbt avgöra ett ärende. Som jag även uttalat i ett tidigare ärende denna dag (dnr 4437-2007) måste en enskild alltid få tillfälle att yttra sig över material som tillförs ärendet av någon annan. I detta ligger också att Försäkringskassan, i de fall den försäkrade begär anstånd med att yttra sig, bör tillmötesgå en sådan begäran så länge denna ligger inom det rimligas gräns. Om det inte har angetts något skäl till begäran bör dock Försäkringskassan vara restriktiv med att bevilja alltför långa anstånd. I detta fall har det emellertid varit fråga om en motiverad begäran och en anståndstid om ca en månad under ombudets semester. Enligt min mening borde det begärda anståndet ha beviljats.
Ärendet avslutas med den kritik som ligger i det ovan sagda.

