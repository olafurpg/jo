Justitieombudsmannen Lars Lindström

BESLUT
Datum 2012-03-15

Dnr 3655-2011

Sid 1 (4)

Kritik mot Kronofogdemyndigheten för handläggningen av betalning i ett utsökningsmål

Beslutet i korthet: Ett bolag betalade sin skuld hos Kronofogdemyndigheten. Myndigheten får kritik för dröjsmål med att bokföra betalningen.
Anmälan NB. framförde i en anmälan klagomål mot Kronofogdemyndigheten och Skatteverket och uppgav följande.
Skatteverket överlämnade felaktigt en skuld för ett bolag till Kronofogdemyndigheten för verkställighet. Efter att Skatteverket hade satt ned skulden återtogs begäran om verkställighet. Grundavgiften på 600 kr plus ränta hos Kronofogdemyndigheten kvarstod dock. Som ombud för bolaget betalade hon den 7 juli 2011 in pengar på myndighetens konto motsvarande grundavgiften. Pengarna fanns på myndighetens konto påföljande dag. Några dagar senare betalade hon även räntan. Betalningarna bokfördes emellertid inte förrän den 20 juli 2011. Detta trots att hon skickade in kvitton på att betalning gjorts samt kontaktade myndigheten på telefon för att skynda på handläggningen. Den 19 juli 2011 kontaktade myndigheten företrädaren för bolaget och uppgav att skulden på 605 kr kvarstod. Bolaget gjorde då ännu en inbetalning. Till följd av underlåtenheten att registrera betalningen direkt lämnade Kronofogdemyndigheten, under tolv dagar, ut felaktiga uppgifter till kreditupplysningsföretagen avseende bolaget.
Utredning Kronofogdemyndighetens handläggarnoteringar beträffande bolaget begärdes in och granskades.
Vidare inhämtades muntliga upplysningar från kronoinspektören Ivonne Gutierrez som uppgav bl.a. följande. NB. var i kontakt med kundcenter den 14 juli 2011 angående bolagets skulder. NB. meddelade att skulden hade betalats en vecka tidigare och att räntan skulle betalas samma dag. Kronofogdemyndigheten kontaktade den 18 juli 2011 bolaget angående inbetalning av kvarstående skuld om 605 kr. Vid kontakten med bolaget den 18 juli 2011 hade någon betalning inte registrerats i utsökningsregistret. Betalningen registrerades den 19 juli 2011.

Riksdagens ombudsmän Box 16327 103 26 Stockholm Besök: Västra Trädgårdsgatan 4

E-post: Telefon: Texttelefon: Fax:

justitieombudsmannen@jo.se 08-786 40 00 08-786 61 15 08-21 65 58

www.jo.se

Dnr 3655-2011 Sid 2 (4)
Kronofogdemyndigheten anmodades därefter att yttra sig över handläggningen av betalningar från bolaget i juli 2011.
I remissvaret hänvisade Kronofogdemyndigheten, genom verksamhetschefen Sven Kihlgren, inledningsvis till ett yttrande från Enheten för verkställighet öst och försäljning (här utelämnat) och anförde sedan följande.
Bakgrund
Av enhetens yttrande och uppgifter i Kronofogdemyndighetens utsöknings- och indrivningsdatabas framgår följande.
Den 3 juli 2011 överlämnade Skatteverket en skuld om 100 940 kr för verkställighet till Kronofogdemyndigheten. Skulden fick skuld nr 1 i utsöknings- och indrivningsdatabasen och avsåg ett underskott på skattekontot. Den 7 juli 2011 beslutade Skatteverket om nedsättning av skulden varvid den återkallades från verkställighet. Kvar i Kronofogdemyndighetens register fanns då en skuld om 605 kr, varav 600 kr avsåg grundavgift och 5 kr ränta.
Den 7 juli 2011 betalade - - - (nedan Bolaget) ombud in 600 kr till Kronofogdemyndighetens postgirokonto. Pengarna kom till Kronofogdemyndighetens konto den 8 juli 2011.
Vid telefonkontakt med myndigheten fick Bolagets ombud information om att någon betalning inte syntes och att det i vart fall återstod obetald ränta om 5 kr. Den 14 juli 2011 betalade ombudet därför in 6 kr.
Ombudet kontaktade Kronofogdemyndigheten per telefon vid flera tillfällen för att stämma av att betalningen hade registrerats.
Den 18 juli 2011 kontaktade Kronofogdemyndigheten genom Eva Vana Bolaget per telefon och uppgav att skulden fortfarande inte var betald i Kronofogdemyndighetens register. Den 20 juli 2011 betalade Bolaget på nytt in 605 kr.
Den 19 juli 2011 krediterades inbetalningen som gjordes den 7 juli 2011 på skulden. 5 kr krediterades på ränta och 595 kr på grundavgift.
Betalningen om 6 kr fanns på Kronofogdemyndighetens konto den 15 juli 2011. När den registrerades i Kronofogdemyndighetens system var skulden redan reglerad genom registreringen av den tidigare betalningen. Beloppet om 6 kr återbetalades inte till Bolaget utan överfördes till Kronofogdemyndighetens a-målskonto.
De 605 kr som betalades in den 19 juli 2011 bokfördes den 25 juli 2011 och återbetalades samma dag till Bolaget.
Kronofogdemyndigheten har den 15 december 2011 bifallit Bolagets begäran om rättelse av registeruppgifter om den aktuella skulden. Uppgifterna har blockerats i Kronofogdemyndighetens register.
Tillämpliga regler
Enligt 9 § förordning (2000:606) om myndigheters bokföring ska kontanta inbetalningar bokföras senast påföljande arbetsdag. Andra ekonomiska händelser ska bokföras så snart det kan ske.
Av 8 kap 17 § första stycket utsökningsbalken följer att verkställigheten ska avbrytas om influtna medel förslår att täcka sökandens fordran och fordringar med lika eller bättre rätt till betalning ur medlen samt kostnad som ska tas ut i målet.
I 13 kap 20 a § andra stycket utsökningsbalken framgår att Kronofogdemyndigheten inte är skyldig att betala ut belopp som understiger 25 kr. Om beloppet inte betalas ut tillfaller det staten.

Dnr 3655-2011 Sid 3 (4)
Kronofogdemyndighetens bedömning
Det är ostridigt att verkställigheten skulle ha upphört när Bolagets ombud betalade in skulden till Kronofogdemyndigheten.
Kronofogdemyndigheten är organiserad så att inbetalningar som kommer in till myndigheten registreras in i aktuellt mål av ett Medelshanteringsteam. Det finns Medelshanteringsteam på fem orter i Sverige.
Under sommaren 2011 förekom balanser inom Kronofogdemyndighetens Medelshanteringsteam. Balanserna innebar att det tog tid innan betalningar registrerades in i de mål där de hörde hemma. Balanserna berodde dels på ett oplanerat driftstopp dels på att det var semesterperiod. I mitten av juli 2011 uppgick handläggningstiden till ca sju arbetsdagar från det att en betalning kom in till Kronofogdemyndighetens konto till dess att den var krediterad på aktuell skuld.
Kronofogdemyndigheten är medveten om vikten av att inbetalningar hanteras och registreras utan dröjsmål så att Kronofogdemyndighetens register hela tiden är uppdaterade. Det är naturligtvis självklart att Kronofogdemyndigheten inte ska jobba vidare med mål som är betalda.
Kronofogdemyndigheten arbetar för att undvika att det ska uppstå balanser som medför en handläggningstid innan en betalning kan registreras in i ett mål. För det fallet att situationen ändå skulle uppstå på nytt är det viktigt att information om detta sprids inom myndigheten så att Kronofogdemyndighetens handläggare kan vara extra lyhörda om gäldenären berättar att denne har betalat skulden. Informationen finns redan i dag tillgänglig på Kronofogdemyndighetens intranät, men det är viktigt att den används. Det är beklagligt att Bolagets ombud kontaktade Kronofogdemyndigheten vid flera tillfällen utan att få hjälp.
Kronofogdemyndigheten beklagar djupt de olägenheter som fördröjningen av bokföring av betalningarna har medfört för Bolaget.
Vidare har Kronofogdemyndigheten noterat och tagit till sig av den kritik som har framförts i dnr 4408-2011.
NB. bereddes tillfälle att kommentera Kronofogdemyndighetens yttrande.
Bedömning
Av utredningen framgår att betalning för bolagets skulder avseende grundavgift och ränta kom in på Kronofogdemyndighetens konto den 8 respektive den 15 juli 2011. Trots det registrerades den första betalningen inte förrän den 19 juli.
Som Kronofogdemyndigheten angett ska kontanta inbetalningar bokföras senast påföljande arbetsdag medan andra ekonomiska händelser ska bokföras så snart det kan ske. Verkställigheten ska avbrytas när betalning görs. Det är därför viktigt att inbetalningar bokförs på ett korrekt sätt. Så har inte skett i det aktuella ärendet. Myndigheten har beklagat det inträffade men kan inte undgå kritik för detta.
Kronofogdemyndigheten har uppgett att anledningen till det inträffade är att medelshanteringen på grund av ett oplanerat driftstopp och sämre bemanning i semestertider låg efter med registrering av betalningar. Myndigheten har uppgett att man arbetar för att undvika att liknande balanser ska uppstå. Det är givetvis tillfredsställande. Man har också påpekat att om en liknande situation skulle uppstå är det viktigt att information om detta sprids internt. Jag delar förstås den uppfattningen. Det är inte godtagbart att myndigheten kontaktar en enskild och uppger att en skuld fortfarande är obetald när så inte är fallet. Jag vill därför

Dnr 3655-2011 Sid 4 (4)
framhålla vikten av att myndigheten, om en liknande situation uppstår på medelshanteringen, ser till att övrig personal snabbt nås av information om detta.
Jag har under senare tid i flera ärenden uttalat kritik mot Kronofogdemyndigheten för brister i handläggningen av betalningar och hanteringen av utmätta medel (JO:s dnr 4408-2011, 2427-2011 och 4466-2011). Jag har i besluten påpekat att myndighetens medelshantering är en viktig del av verksamheten som kan ha stor betydelse för den enskilde. Det är därför, även för förtroendet för verksamheten, viktigt att den handläggningen är korrekt.
Klagomålen mot Skatteverket och vad som i övrigt kommit fram föranleder inte någon ytterligare åtgärd eller något uttalande från min sida.
Med dessa uttalanden avslutas ärendet.

