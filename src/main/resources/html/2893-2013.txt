Justitieombudsmannen Lilian Wiklund

BESLUT
Datum 2014-11-20

Dnr 2893-2013

Sid 1 (8)

Anmälan mot Skolverket; fråga om myndighetens kontakt med en 17-årig elev som lämnat ut uppgifter om ett nationellt prov på sin blogg

Beslutet i korthet: En 17-årig elev lämnade ut information om ett nationellt prov på sin blogg. Skolverket tog kontakt med eleven och bad honom att ta bort informationen med hänsyn till bl.a. de konsekvenser som en publicering skulle kunna få för återanvändningen av det aktuella provet.
Utgångspunkten bör enligt JO:s mening vara att Skolverket ska kontakta den underåriges vårdnadshavare om det uppstår en sådan situation som var aktuell här. Med hänsyn till vad som kommit fram om elevens ålder och övriga omständigheter anser JO att det i det här fallet kan godtas att Skolverket tog kontakt med eleven och inte med hans vårdnadshavare trots att frågorna rörde ett komplicerat ämne.
Enligt JO uttryckte sig Skolverket i vissa delar mindre lämpligt vid kontakterna med eleven, som tog illa vid sig och upplevde att han blev anklagad för sekretessbrott. Samtliga kontakter ägde dock rum under ett par timmar och eleven fick klart för sig att myndigheten inte anklagade honom för något brott. JO riktar därför inte någon kritik mot Skolverket för myndighetens agerande.
Anmälan
Elias G. framförde i en anmälan till JO klagomål mot Skolverket. Han anförde i huvudsak följande:
Den 4 maj 2013 skrev han ett inlägg på sin blogg som riktade sig mot Skolverket och hur de nationella proven var utformade. Han startade även en namninsamling mot Skolverket angående detta. Den 13 maj 2013 blev han kontaktad per e-post av Roger Persson, undervisningsråd hos Skolverket, som skrev att han hade publicerat information om proven som Skolverket kan komma att återanvända. På begäran ringde han upp Roger Persson. Han spelade in samtalet. Roger Persson hänvisade till sekretess och förklarade att Skolverket skulle konsultera jurister för att se vilka åtgärder som kunde vidtas. Han blev ombedd att ta bort innehållet från webbplatsen, trots att elever inte omfattas av den sekretess som gäller för nationella prov. I ett senare e-postmeddelande förklarade Roger Persson att han inte menade att anklaga honom för något brott. TV4:s Nyheterna sände ett inslag om händelsen. I inslaget menade Roger Persson att han inte hade gjort något fel trots att en expert på yttrandefrihet ansåg att agerandet var tvivelaktigt. Dagen efter inslaget skrev Skolverket på sin Facebooksida att elever inte omfattas av sekretess trots att

Riksdagens ombudsmän Box 16327 103 26 Stockholm Besök: Västra Trädgårdsgatan 4

E-post: Telefon: Texttelefon: Fax:

justitieombudsmannen@jo.se 08-786 40 00 08-786 61 15 08-21 65 58

www.jo.se

Dnr 2893-2013 Sid 2 (8)
myndigheten tidigare hade hävdat det motsatta. ­ Det var obehagligt att som minderårig elev bli kontaktad av Skolverket och uppmanad att radera information från en privat webbplats. Han upplevde att myndigheten försökte inskränka hans yttrandefrihet. Skolverket borde ha kontaktat hans vårdnadshavare eller gjort en polisanmälan. ­ Skolverket har inte informerat lärarna om att eleverna inte får diskutera de nationella proven. Skyldigheten att informera borde ingå i myndighetens uppdrag. Om minderåriga ska förväntas förstå måste informationen vara tydlig.
Utredning
JO begärde att Skolverket skulle yttra sig över anmälan. Skolverket anförde i huvudsak följande i remissvaret (bilagor har här utelämnats):
Bakgrund
I samband med att Elias G. i maj 2013 publicerade uppgifter om skrivprovet i kursen tyska 4 i gymnasieskolan (provet) på sin blogg, hade Roger Persson, undervisningsråd vid Skolverket, kontakt med Elias G. per telefon och mail.
---
Rättslig reglering
I 17 kap. 4 § offentlighets- och sekretesslagen (2009:400) anges att sekretess gäller för uppgift som ingår i eller utgör underlag för kunskapsprov, om det kan antas att syftet med provet motverkas om uppgiften röjs. Denna bestämmelse om provsekretess omfattar inte enbart nationella prov, utan kan även omfatta andra prov.
Flertalet av Skolverkets prov återanvänds under flera år som ett led i Skolverkets arbete med regeringsuppdraget att kvalitetssäkra de nationella proven. I detta regeringsuppdrag anges att Skolverket ska kvalitetssäkra ämnes- och kursproven så att de kan användas för att bedöma kunskapsutvecklingen över tid, bl.a. genom att säkerställa att proven håller en jämn svårighetsgrad så det blir möjligt att år från år följa och jämföra olika skolors och huvudmäns resultat från de nationella proven (regeringsbeslut U2011/6543/S), sid. l, punkt 4). En sekundär anledning till att återanvända prov är att det är kostnadskrävande att konstruera och ta fram nya prov, så även ur ett kostnadsperspektiv finns det fördelar med att återanvända prov.
I rättspraxis anses de så kallade standardiserade proven, det vill säga prov som upprepas, vara sekretesskyddade så länge samma provhandlingar används (prop. 1979/80:2, del A, sid. 138). Stöd för att sekretess kan antas föreligga under den tid som uppgifter i prov återanvänds finns i domar av Kammarrätten i Stockholm (bl.a. målnummer:1846-1998, dom 1998-03-24) och i domar av Regeringsrätten (Regeringsrättens årsbok 1991, not 20 och 21). Kammarrätten delade i mål nr 18461998 Skolverkets uppfattning att Skolverkets centralt fastställda prov kan skyddas under en avgränsad tidsperiod av i första hand pedagogiska skäl men också av ekonomiska skäl.
Skolor med offentlig huvudman ska beakta bestämmelsen om provsekretess i offentlighets- och sekretesslagen. Bestämmelsen är däremot inte tillämplig för fristående skolor eller privatpersoner.
Handläggarens redogörelse
Roger Persson har lämnat följande redogörelse.

Dnr 2893-2013 Sid 3 (8)
Min direkta kommunikation med Elias bestod av en mailväxling och ett telefonsamtal. Någon ytterligare direktkontakt med mig eller min chef har inte tagits av Elias. Telefonsamtalet spelade Elias in utan min vetskap. Såväl samtalet som mailen skickades till TV 4, som därefter gjorde två nyhetsinslag om händelsen. Elias har därefter indirekt vänt sig till Skolverket genom sin blogg.
Jag blev den första veckan i maj 2013 uppmärksammad på Elias G:s blogg och upprop om de nationella proven. I hans text beskriver han ur minnet innehållet i uppgiften till ett skrivprov i tyska för gymnasiets kurs tyska 4. Provet kommer från en provbank i moderna språk som endast lärare har tillgång till. Elias har dock själv genomfört uppgiften som prov. Provmaterialen är sekretessreglerade och återanvänds under många år. Om provuppgifter blir publicerade och allmänt kända för eleverna i förväg riskerar resultaten att bli missvisande och likvärdigheten vid betygssättningen sämre. I detta fall är det troligt att många elever skulle göra provet under maj månad och det är då inte bra om uppgiften ligger publicerad och åtkomlig publikt. Vi höll därför sidan under uppsikt för att försöka se hur stor spridningen kunde tänkas vara.
Jag kom den 13 maj 2013 överens med min närmaste chef Karin Hector-Stahre att vi skulle se om Elias frivilligt kunde ta bort den information som handlar just om detaljerna i tyskaprovet. Eftersom vi kontaktade en elev i gymnasieskolan och det kan kännas obehagligt att bli direkt uppringd av någon på Skolverket, beslutade vi att skicka ett mail och be honom ta kontakt med oss. Det skulle också ge honom möjlighet att låta en förälder eller lärare ta samtalet i stället. Någon större fara för att kontakten skulle kännas obehaglig kände vi dock inte då Elias i sin blogg berättar om att han har haft och har kontakter med bl.a. rikspolitiker. Han skriver också i bloggen att provet han gjort ska lösas av elever som är runt 18 år.
I ett mail (se bilagan, mail 1) ber jag honom ta kontakt med oss på telefon för att vi vill prata dels om publiceringen av innehållet i provet, dels ge honom möjlighet att ställa frågor om proven.
Det primära syftet med telefonsamtalet med Elias var att tala om att vi gärna såg att detaljerna om provet togs bort och förklara varför vi önskar det. För att förklara den något svårtolkade formuleringen om att proven ska återanvändas av Skolverket tog jag upp sekretessen och att det inte är meningen att vissa elever ska känna till innehållet i förväg. Jag poängterade att det inte var fråga om en rättssak eller ett brott utan att vi ber honom "vara så snäll och" ta bort informationen. Han svarar att han inte står för proven och frågar varför han då ska stötta det som han tycker är fel. Jag försöker då förmedla vilka konsekvenser en publicering kan få för betygssättningen. Han menar att det inte är hans problem. Han frågar vad som händer om han inte tar bort informationen och jag svarar att det inte händer någonting annat än att provet kanske inte kan användas såsom det är avsett. Eftersom jag förstår att Elias inte tänker ta bort informationen går jag över till det andra syftet med vår kontakt, nämligen att erbjuda honom en möjlighet att ställa frågor om de nationella proven. Han tvekar då och verkar inte ha tänkt på detta men ställer ändå en fråga som jag försöker besvara. I slutet av samtalet ber jag honom än en gång att överväga att ta bort informationen samt önskar honom lycka till med sin kampanj.
Efter telefonsamtalet mailar Elias en fråga till mig där han säger att han känner sig anklagad för ett brott (se bilagan, mail 2). Jag blir lite förvånad att han uppfattat vårt samtal så och förtydligar att jag inte anklagar honom för något brott och att jag endast hade bett honom ta bort den information som gällde provet (se bilagan, mail 3).
I sin anmälan anger Elias att han tyckte att det var djupt obehagligt att bli kontaktad. Det är förstås mycket beklagligt att han känner så. Syftet var aldrig att orsaka obehag. Det kan förstås kännas obehagligt eftersom han inte var villig att göra det vi bad honom om och han följaktligen fick säga emot mig. Jag vet att jag inte har sagt att han begått brott, att jag har hotat med repressalier eller uttryckt mig nedsättande. Jag har heller inte påstått att sekretessen skulle göra att han inte får

Dnr 2893-2013 Sid 4 (8)
prata om innehållet i provet. Kontakten gällde hans publicering till en större allmänhet. Det obehagliga måste då ligga i det sätt jag formulerade mig eller det sätt som jag talade med honom. Den enda punkt jag själv tänkte på efter samtalet var att jag nämnde kontakten med Skolverkets jurist i slutet av samtalet. Det kan ju indirekt ha uppfattats som om jag tänkte gå vidare med ärendet juridiskt. Eftersom han mailade och frågade mig direkt efteråt kunde jag ändå inte tänka mig att det skulle råda någon missuppfattning om detta när vår kommunikation var över.
Skrivprovet i kursen tyska 4 i gymnasieskolan
Provet som Elias G. skrev om på sin blogg är inte ett obligatoriskt nationellt kursprov, utan ett prov som lärare får välja om de vill genomföra med sina elever. Med ett lösenord får lärarna tillgång till provet som finns i Provbanken på Skolverkets webbplats. Om läraren vill använda sig av provet får han eller hon bestämma en lämplig tidpunkt för genomförande i slutet av kursen. Skolverket uppskattar att majoriteten av de elever som läser den aktuella kursen genomför provet.
Vid den tidpunkt då Elias G. publicerade uppgifter om provet på sin blogg var det fortfarande många elever som ännu inte hade genomfört provet den terminen. I nuläget finns det inte något annat prov i Provbanken som prövar den skriftliga förmågan i kursen tyska 4 i gymnasieskolan. Provet är tänkt att användas under fler terminer.
Handläggningen av det anmälda ärendet
Bestämmelsen om provsekretess i 17 kap. 4 § offentlighets- och sekretesslagen är inte tillämplig för privatpersoner. Av den utredning som Skolverket har tagit del av framgår att Roger Persson har bett Elias G. att frivilligt ta bort uppgifterna om provet från sin blogg. Roger Persson har inte hävdat att Elias G. har begått något brott utan förklarat vilka konsekvenser en publicering av uppgifterna kan få för betygssättningen och att provet kanske inte kan användas för sitt syfte. Som tidigare angivits finns det i nuläget inte något annat prov som prövar skrivförmågan i kursen 4 i tyska i gymnasieskolan och provet är avsett att användas under fler terminer. Mot denna bakgrund bad Roger Persson Elias G. att frivilligt ta bort de publicerade uppgifterna. Skolverket anser att Roger Perssons förfrågan var skälig.
Skolverket har inte tagit del av telefonsamtalet som blev inspelat av Elias G.
Elias G. har anfört att Skolverket borde ha kontaktat hans vårdnadshavare eller skola då han är minderårig. Elias G. är 17 år gammal och av hans blogg framgår att han har kontakt med rikspolitiker, driver eget företag som frilansjournalist och arbetar som föreläsare. Skolverket anser att Roger Persson gjorde en riktig bedömning utifrån Elias G. ålder och mognad när han, efter samråd med sin chef, kontaktade Elias G. per mail. Elias G. gavs även möjlighet att ringa till Skolverket med föräldrar eller skolpersonal närvarande, i det fall han upplevde kontakten med Skolverket obehaglig.
Elias G. har även anfört att Skolverket måste vara tydligare om minderåriga elever ska förväntas förstå sekretesshänvisningen på proven. Skolverket kan förstå att det är svårt för elever att förstå sekretesshänvisningen. Denna är framförallt riktad till skolpersonalen. För att eleverna ska förstå vad det innebär med provsekretess bör lärarna informera eleverna om innebörden, även om bestämmelserna om sekretess inte gäller för elever. Det är viktigt att lärarna informerar eleverna om konsekvenserna av att provuppgifter sprids och blir kända, det vill säga att proven inte kan användas för sina syften och att betygssättningen kan bli felaktig. Detta gäller inte minst för prov som används under flera år.

Dnr 2893-2013 Sid 5 (8)
Skolverket kommer att se över utformningen av sekretesshänvisningen för att se om denna kan göras mer tydlig. Skolverket kommer även att upplysa lärare om vikten av att de informerar sina elever om provsekretessen och konsekvenserna av att provuppgifter blir kända.
Till remissvaret hade Skolverket fogat e-postkonversationen mellan Roger Persson och Elias G. Jag redovisar här de aktuella e-postmeddelandena:
Den 13 maj 2013, kl. 8.51 (från Roger Persson) Hej Elias! Jag är ansvarig för de nationella proven i engelska och provmaterialen i moderna språk på Skolverket. Vi följer förstås diskussionerna om proven i olika medier och vi har också läst ditt inlägg på change.org. Vi har förstås inget emot att du uttrycker dina synpunkter och agerar utifrån dem. Tvärtom välkomnar vi synpunkter på proven och deras användning. Det är förstås ingen slump att proven är utformade som de är. Nu lämnar du dock i din text ut information om enskilda prov som kan komma att återanvändas av Skolverket. Detta är problematiskt. Vi skulle därför vilja be dig kontakta oss snarast på telefon. Du kan då också passa på att ställa frågor runt varför proven ser ut som de gör. Kontakta mig direkt eller min enhetschef Karin Hector-Stare.
Den 13 maj 2013, kl. 10.30 (från Elias) Hej Roger! Jag har nu läst 17 kap. 4 § i offentlighets- och sekretesslagen för att förstå om jag har begått det brott ni hävdar. Det är svårt att förstå hur jag bryter mot detta, kan du utveckla?
Den 13 maj 2013, kl. 10.58 (från Roger Persson) Hej! Mitt syfte med vårt samtal var aldrig att anklaga dig för något brott. Jag var också noga med hur jag formulerade mig om detta. Jag har bett dig ta bort information från internet som avslöjar innehållet i nationellt provmaterial. Skolor måste göra sekretessprövning innan de får lämna ut prov som återanvänds av Skolverket. Någon sådan förpliktelse gäller inte för privatpersoner. Om information om prov publiceras av privatpersoner brukar vi be personen i fråga att ta bort informationen. Detta brukar också vanligtvis ske.
Elias G. kommenterade remissvaret och anförde bl.a. följande. Roger Persson uppmanade honom att ta bort uppgifterna om provet eftersom de var sekretessbelagda och hävdade att han bröt mot sekretessen. Det tolkade han som att Roger Persson menade att han hade begått ett brott. Vidare upplevde han inte att han hade något annat val än att ta bort uppgifterna.
Elias G. skickade också in en transkription av telefonsamtalet mellan honom och Roger Persson. Relevanta delar av transkriptionen har följande lydelse:
50 R: Ja, alltså jag uppmanar dig att ta bort dem eftersom de är sekretessbelagda. Du 51 bryter mot sekretess. Men vi kommer ju naturligtvis inte att polisanmäla detta på 52 något sätt, eftersom du inte är en myndighet på något sätt. Men vi vore ju väldigt 53 glada om du ändrar i texten så att du inte avslöjar vad det är man ska göra i 54 proven. ­­­

Dnr 2893-2013 Sid 6 (8)
110 Så vad jag 111 gör, eftersom jag pratat med dig då, det är det att vi pratar med juristen bara och 112 frågar juristen "Kan vi göra något mera?", annars så sker det ju naturligtvis ingenting 113 mer.
Skolverket fick möjlighet att yttra sig och anförde bl.a. följande. Enligt Roger Persson, som nu har lyssnat på telefonsamtalet, sade han till Elias G. att "det bryter mot sekretess", vilket Elias G. uppfattade som "du bryter mot sekretess". Skillnaden går inte att urskilja på inspelningen. Roger Persson har klargjort för Elias G. att han inte velat anklaga honom för något brott. Det är beklagligt att Elias G. när telefonsamtalet avslutades inte var säker på hur reglerna kring provsekretess såg ut och i vilken mån dessa var tillämpliga i hans situation.
Bedömning Enligt 17 kap. 4 § offentlighets- och sekretesslagen (2009:400), OSL, gäller sekretess för uppgift som ingår i eller utgör underlag för bl.a. kunskapsprov under en myndighets överinseende, om det kan antas att syftet med provet motverkas om uppgiften röjs. Bestämmelsen har framför allt betydelse för standardiserade prov som återanvänds, t.ex. nationella prov. Så länge samma prov används gäller sekretess för uppgifterna i proven (se Lenberg, Geijer och Tansjö, Offentlighetsoch sekretesslagen [1 januari 2014, Zeteo] kommentaren till 17 kap. 4 §).
Förbud mot att röja eller utnyttja uppgifter som är sekretessbelagda gäller för myndigheter och de som är anställda eller har uppdrag hos myndigheten (2 kap. 1 § OSL). Privatpersoner omfattas alltså inte av bestämmelserna om sekretess. Att Elias G. lämnade ut uppgifter om ett nationellt prov på sin blogg stred därför inte mot någon sekretessbestämmelse.
Frågan är om det var godtagbart att Skolverket kontaktade Elias G. och om myndigheten vid den kontakten agerade korrekt.
Skolverket har i remissvaret beskrivit att en stor del av de nationella proven återanvänds under flera år, dels som ett led i myndighetens arbete för att bedöma elevers kunskapsutveckling över tid, dels för att det är kostnadskrävande att utveckla nya prov. Det är naturligtvis viktigt att innehållet i de nationella proven inte sprids till de elever som ska göra proven. Av den anledningen har jag förståelse för och ser inget hinder mot att myndigheten håller sig informerad om huruvida uppgifter om proven offentliggörs i olika sammanhang. Om det kommer till myndighetens kännedom att någon lämnar ut information om ett nationellt prov på en webbplats, har jag i princip ingen invändning mot att myndigheten tar kontakt med den eller de som lämnar ut informationen och vädjar till dem att ta bort uppgifterna. Hur en sådan kontakt ska tas måste bedömas i varje enskilt fall.
I det här fallet var det en 17-årig elev som hade lämnat ut information om ett nationellt prov. Av bestämmelserna i föräldrabalken framgår att det är vårdnadshavarna som har det huvudsakliga ansvaret för barn. I det ansvaret ligger bl.a. att föra barnets talan. Rent generellt gäller att vårdnadshavare ska ta allt större hänsyn

Dnr 2893-2013 Sid 7 (8)
till barnets synpunkter och önskemål i takt med barnets stigande ålder och utveckling. En underårig kan i vissa fall föra sin talan själv. I frågor som rör personliga angelägenheter bör det kunna ske om han eller hon kan antas förstå sakens innebörd (se Walin och Vängby, Föräldrabalken [den 1 januari 2014, Zeteo] kommentaren till 6 kap. 2 §).
Det framgår av remissvaret att Skolverket gjorde bedömningen att myndigheten kunde vända sig direkt till Elias G. för att diskutera uppgifterna på webbplatsen. Skolverket grundade den bedömningen på Elias G:s ålder, att han haft kontakt med rikspolitiker, driver eget företag som frilansjournalist och arbetar som föreläsare.
Visserligen bör, enligt min mening, utgångspunkten vara att Skolverket ska kontakta den underåriges vårdnadshavare om det uppstår en sådan situation som var aktuell här. Med hänsyn till vad som har kommit fram om omständigheterna anser jag dock att det i det här fallet kan godtas att Skolverket valde att ta kontakt med Elias G. och inte med hans vårdnadshavare trots att frågan rörde ett komplicerat ämne,
Den inledande kontakten via e-post togs den 13 maj 2013, kl. 8.51. Som framgår av redovisningen ovan förklarade Roger Persson i det e-postmeddelandet att den information som Elias G. hade lämnat på en webbplats var "problematisk", och Elias G. uppmanades att "snarast" kontakta honom eller hans chef. Elias G. ringde upp Roger Persson. Kl. 10.30, efter telefonsamtalet, skickade Elias G. ett epostmeddelande till Roger Persson där han ifrågasatte om han hade begått "det brott ni hävdar". Roger Persson skickade kl. 10.58 ett svar till Elias G. där han förtydligade att syftet med telefonsamtalet inte var att anklaga Elias G. för något brott.
Jag har inte lyssnat på upptagningen av det aktuella telefonsamtalet, utan bara tagit del av den transkription som Elias G. har skickat in. Utifrån vad som har kommit fram om telefonsamtalet och kontakterna i övrigt har jag förståelse för att Elias G. kan ha tagit illa vid sig. Det e-postmeddelande som Elias G. skrev i anslutning till samtalet talar starkt för att han uppfattade att Skolverket ansåg att han hade gjort sig skyldig till sekretessbrott. Detta är naturligtvis inte tillfredsställande. Transkriptionen visar att Roger Persson uttryckte sig mindre lämpligt i vissa delar. Även om han inte sa "du bryter mot sekretess", utan "det bryter mot sekretess" gav det intryck av att Elias G. hade begått ett brott genom publiceringen på webbplatsen. Jag delar också Roger Perssons uppfattning att det var olyckligt att nämna att han skulle kontakta myndighetens jurister. Samtliga kontakter ägde dock rum under ett par timmar och Elias G. fick i vart fall genom Skolverkets svar på hans epostmeddelande klart för sig att myndigheten inte anklagade honom för något brott.
Sammanfattningsvis anser jag inte att det som har framkommit är tillräckligt för att rikta någon kritik mot Skolverket.

Ärendet avslutas.

Dnr 2893-2013 Sid 8 (8)

