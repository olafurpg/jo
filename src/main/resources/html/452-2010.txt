Justitieombudsmannen Lilian Wiklund

BESLUT
Datum 2011-05-10

Dnr 452-2010

Sid 1 (3)

När en socialnämnd överlämnar viss handläggning till socialnämnden i en annan kommun ska det i den enskildes akt dokumenteras vilka uppgifter som har överlämnats
Anmälningar och utredning m.m. I en anmälan, som kom in till JO den 27 januari 2010, framförde B.F. klagomål mot en tjänsteman vid Socialnämnden i Mörbylånga kommun angående handläggningen av vissa ärenden rörande hans dotter. B.F. anförde bl.a. följande.
Han och hans f.d. sambo, C., har tillsammans dottern P., född 2002. Sedan sommaren 2008 har en vårdnadstvist pågått mellan honom och C. Med anledning av denna tvist har nämnden handlagt ärenden rörande P. Vid nämndens förvaltning arbetar V.D.G. som handläggare. V.D.G. är en nära vän till C. och har därför tagit en mycket aktiv roll i tvisten mellan honom och C. Nämnden har överlämnat handläggningen av snabbyttrande, utredning om vårdnad och boende samt en orosanmälan till Socialnämnden i Borgholms kommun. Förvaltningarna i Mörbylånga och Borgholm har dock ett nära samarbete. V.D.G. har haft tillgång till information i ärendet och har därmed kunnat göra efterforskningar.
Socialnämnden i Mörbylånga kommun anmodades att inkomma med utredning och yttrande. Av yttrandet skulle framgå bl.a. vilken eller vilka uppgifter som nämnden hade överlämnat till Socialnämnden i Borgholms kommun och hur dokumentationen i dessa delar hade hanterats.
Nämnden, arbetsutskottet, beslutade att som remissvar till JO översända en tjänsteskrivelse som var upprättad vid socialförvaltningen. I skrivelsen, som var daterad den 7 april 2010, anfördes följande såvitt gällde frågan om överlämnande av uppgifter till Socialnämnden i Borgholms kommun.
Organisation Socialförvaltningen i Mörbylånga kommun är en sammansatt organisation för huvudverksamheterna individ- och familjeomsorg, omsorg om personer med fysisk eller psykisk funktionsnedsättning, äldreomsorg samt hälso- och sjukvård. De olika verksamheterna är representerade i 12 olika resultatenheter med budget- och personalansvariga enhetschefer. Individ- och familjeomsorgen (Ifo) är en av dessa enheter.

Riksdagens ombudsmän Box 16327 103 26 Stockholm Besök: Västra Trädgårdsgatan 4

E-post: Telefon: Texttelefon: Fax:

justitieombudsmannen@jo.se 08-786 40 00 08-786 61 15 08-21 65 58

www.jo.se

Dnr 452-2010 Sid 2 (3)
Ölandskommunerna Borgholm och Mörbylånga hade under perioden 080701 och fram till och med 091230 en gemensam chef för sina respektive enheter för individoch familjeomsorgsverksamhet. Det var Mörbylånga kommun som efter en tids vakans på befattningen tog initiativet till att förhandla om ett tjänsteköpsavtal, vilket ledde till att Borgholms Ifo-chef Hillevi
Österbo också kunde tjänstgöra i motsvarande befattning i Mörbylånga kommun. Samarbetet mellan de bägge kommunerna fördjupades under perioden allt mer och konkreta förslag om samverkan avseende både myndighetsutövning och utförarverksamhet inom individ- och familjeverksamhet utreddes av Kommunlex under slutet av 2008. Utredaren rekommenderade en gemensam myndighetsnämnd som lämpligaste form och förslaget bereddes också politiskt i de bägge kommunerna. Kommunstyrelsen i Mörbylånga kommun valde dock att i en slutomgång säga nej till förslaget.
De bägge kommunerna har sin individ- och familjeomsorgsverksamhet lokaliserad till respektive Borgholms och Färjestadens tätorter. Mörbylångas olika ledningsgrupper, även inbegripet socialförvaltningens ledning, är placerade i kommunkontoret beläget i Mörbylånga tätort.
Överlämnande av uppgifter till Socialnämnden i Borgholms kommun
En genomgång av Mörbylånga kommuns akt rörande dottern P., ger vid handen att följande konkreta arbetsuppgifter överlämnades till och hanterades av Socialnämnden i Borgholms kommun: · upprättandet av ett snabbyttrande gällande vårdnad, boende och umgänge efter
begäran härom från tingsrätten · genomförande av en utredning rörande vårdnad, boende och umgänge, också i
detta fall på begäran av tingsrätten · upprättandet av förhandsbedömningar över de orosanmälningar som lämnats av
B.F. och C. fram till och med utgången av 2009 · upprättande av förhandsbedömning över en orosanmälan från B.F. under 2010. Enligt gällande delegationsordning (2008­), är detta beslut på tjänstemannanivå och beslutsdelegat är enhetschef för individ- och familjeomsorgen. I en situation där Ifochefen ansvarar för verksamheten i bägge kommunerna och samtidigt är medveten om relationen mellan familjen och Mörbylångabaserade socialsekreteraren V.D.G., tog Hillevi Österbo beslutet att uppgifterna skulle hanteras av Borgholms kommun.
Beträffande den orosanmälan som B.F. lämnat under 2010 är begäran om bistånd med en förhandsbedömning skriftligen dokumenterad. Detta förfarande är normal rutin då Hillevi Österbo nu inte längre upprätthåller det gemensamma chefsansvaret. ­­­
B.F. fick tillfälle att yttra sig över remissvaret.
I ett beslut den 10 maj 2011 anförde JO Wiklund bl.a. följande.
Bedömning Överlämnande av uppgifter till Socialnämnden i Borgholms kommun
Enligt 2 kap. 1 § socialtjänstlagen (2001:453), SoL, svarar varje kommun för socialtjänsten inom sitt område. Kommunen har det yttersta ansvaret för att de som vistas i kommunen får det stöd och den hjälp som de behöver (2 kap. 2 § SoL i dess lydelse före den 1 maj 2011, jfr numera 2 a kap. 1 § SoL).
Utgångspunkten är att det är den kommun där barnet vistas som ska svara för eventuella utredningar rörande barnet. Enligt 2 kap. 5 § SoL får dock kommunen sluta avtal med annan om att utföra kommunens uppgifter inom socialtjänsten.

Dnr 452-2010 Sid 3 (3)
Genom ett sådant avtal får en kommun tillhandahålla tjänster åt en annan kommun och en kommun kan, som i förevarande fall, överlåta vissa handläggningsuppgifter till en annan kommun. Ett sådant överlämnande kan begränsas till att enbart avse vidtagandet av vissa handläggningsåtgärder. Det finns emellertid inte något hinder mot att överlämnandet omfattar hela ärendet, dvs. även rätten att fatta beslut.
Jag har inte några invändningar mot att Socialnämnden i Mörbylånga kommun valde att lämna över vissa uppgifter till Socialnämnden i Borgholms kommun. Tvärtom framstår det som lämpligt att så skedde med hänsyn till att en tjänsteman vid förvaltningen hade en nära relation till en part i en komplicerad vårdnadskonflikt. Om en kommun väljer att överlämna vissa uppgifter till en annan kommun är det dock viktigt att detta dokumenteras. Det måste klart och tydligt framgå vilka uppgifter som har överlämnats till den andra kommunen. I förevarande fall framgår av journalanteckningarna beträffande P. att vissa uppgifter har överlämnats till socialtjänsten i Borgholms kommun. Det är emellertid oklart om själva beslutet att överlämna uppgifterna har dokumenterats eller inte. Vidare framgår det inte tydligt av journalanteckningarna om det endast är vissa handläggningsåtgärder som överlämnats till den andra kommunen eller om även rätten att fatta beslut i respektive ärende har överlämnats. Dokumentationen borde i dessa hänseenden ha varit tydligare.

