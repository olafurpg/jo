Justitieombudsmannen Hans-Gunnar Axberger

BESLUT
Datum 2012-09-06

Dnr 4070-2011

Sid 1 (7)

Kritik mot Polismyndigheten i Uppsala län som bedömt larmsamtal på ett felaktigt sätt
Beslutet i korthet: Polisen mottog flera larmsamtal gällande ett bråk i en lägenhet. Samtalen ansågs inte kräva omedelbar polisinsats. Situationen eskalerade emellertid, och slutade med att en person knivskars till döds. Polisen har inledningsvis haft fog för att inte prioritera ärendet men borde ha ändrat sin bedömning när det stod klart att situationen blivit mer akut.
Anmälan Daniel N anmälde Polismyndigheten i Uppsala län till JO. I anmälan framförde han kritik mot polismyndighetens agerande i anledning av att han och andra hade ringt larmnumret 112 för att rapportera att en våldsam person försökt döda honom och slagit sönder hans ytterdörr m.m. Av anmälan framgick följande.
Den 20 augusti 2010 hade Daniel N besök i sin bostad av några vänner och en bekant till dessa som han själv inte kände, Christian U. Sällskapet stannade över natten. På morgonen visade det sig att någon hade slagit sönder toaletten. När Daniel N frågade Christian U om detta blev denne upprörd och hotfull. Efter att Christian U därefter hade lämnat lägenheten ringde Daniel N till polisen för att göra en polisanmälan avseende skadegörelse. Klockan var då runt 08.30. Polisen svarade att han skulle kontaktas. Efter ungefär en halvtimme ringde han återigen polisen, men fick samma svar.
En stund därefter kom Christian U tillbaka till lägenheten och bankade på dörren. Christian U såg påverkad ut, höll i ett halvmeterlångt "spärrskaft" och betedde sig väldigt aggressivt och hotfullt. Christian U hade fått för sig att hans tillhörigheter fanns i lägenheten och skrek bl.a. att han skulle hämta sin fars gevär och skjuta Daniel N i huvudet. Daniel N försökte att stänga dörren men Christian U förhindrade detta. Till slut svingade Christian U spärrskaftet mot Daniel N:s huvud. Slaget missade eftersom Daniel N i sista stund lyckades dra igen dörren. Därefter slog Christian U flera gånger mot dörren innan han lämnade platsen.
Daniel N ringde 112 och blev kopplad till polisen. Han berättade att Christian U hade kommit tillbaka och försökt att döda honom och att polisen måste komma på

Riksdagens ombudsmän Box 16327 103 26 Stockholm Besök: Västra Trädgårdsgatan 4

E-post: Telefon: Texttelefon: Fax:

justitieombudsmannen@jo.se 08-786 40 00 08-786 61 15 08-21 65 58

www.jo.se

Dnr 4070-2011 Sid 2 (7)
en gång. Polisen svarade att de skulle komma. Efter 35 minuter ringde han 112 igen och frågade om de skulle komma snart. Han fick samma svar som tidigare.
Senare ringde det på dörren. När Daniel N öppnade dörren visade det sig att det var Christian U som hade återkommit. Christian U slet upp dörren och började skrika och bete sig än mer aggressivt och hotfullt än tidigare. En kamrat som befann sig i lägenheten ringde 112 och berättade att Christian U hade kommit tillbaka. Polisen svarade att man borde stänga dörren, vilket emellertid inte gick.
Det slutade med att Christian U tog sig in i lägenheten och attackerade Daniel N, varvid denne högg Christian U i axeln med en kniv. Daniel N lyckades därefter få Christian U ut ur lägenheten, varefter han omedelbart ringde 112 och sa att de måste skicka en ambulans. Enligt Daniel N dröjde det cirka 20 minuter innan ambulansen anlände och när den väl hade anlänt ville ambulanspersonalen inte gå fram till Christian U utan polisens hjälp. Såväl SOS Alarm som ambulanspersonalen ringde polisen och frågade när dessa skulle komma. När polis väl kom till platsen hade Christian U redan avlidit.
Det visade sig senare att även Christian U själv vid två tillfällen under morgonen hade ringt polisen.
Utredning
Polismyndigheten i Uppsala län (länspolismästaren Erik Steen) lämnade följande redogörelse för händelseförloppet.
Klockan 09.33 ringer Daniel N till polismyndighetens länskommunikationscentral och berättar att Christian U nyss varit hemma hos Daniel N och slagit sönder dennes dörr med någon form av verktyg. Vid detta samtal framkommer inga uppgifter om att Daniel N själv varit nära att träffas av slag eller liknande. Ärendet rubriceras därav som skadegörelse där gärningsmannen avvikit och får prioriteringsgraden (3) "rutin". Daniel N får besked om att han kommer att kontaktas av polis senare under dagen för anmälansupptagning då inga lediga patruller finns tillgängliga vid denna tidpunkt.
Klockan 09.48 ringer Christian U till länskommunikationscentralen och vill anmäla Daniel N för misshandel samt stöld av tröja. Ärendet rubriceras som misshandel med prioriteringsgrad (3) "rutin". Ansvarig operatör som tagit emot detta samtal uppger att han inte i dagsläget minns händelsen i detalj men att prioriteringsgraden "rutin" vanligtvis används i de fall där den påstådda misshandeln redan ägt rum och parterna därefter befinner sig på olika adresser samt att båda parterna, på var sitt håll, kontaktat polis för anmälansupptagning. Denna händelserapport länkas till den händelserapport som sedan tidigare upprättats med anledning av Daniel N:s samtal.
Klockan 10.05 ringer återigen Daniel N till länskommunikationscentralen och undrar varför polis inte kontaktat honom ännu med anledning av att han ville anmäla skadegörelse på sin dörr. Daniel N uppger i detta samtal att Christian U i samband med skadegörelsen försökt attackera Daniel N med verktyget. Daniel N upplyses på nytt om att han kommer att bli kontaktad av polis senare under dagen. Detta samtal föranledde ingen förändring av den tidigare prioriteringsgraden av ärendet med hänsyn till alla kända omständigheter från tidigare samtal av både Daniel N och Christian U.
Cirka klockan 10.15 ringer Christian U på nytt och undrar varför polis inte kontaktat honom med anledning av att han beställt polis tidigare. Christian U, som befinner

Dnr 4070-2011 Sid 3 (7)
sig på en annan adress än Daniel N, informeras återigen om att det inte finns någon ledig polisiär resurs för tillfället, men att han kommer att kontaktas under dagen för en anmälansupptagning om den uppstådda dispyten mellan honom och Daniel N. Christian U ifrågasätter polisens prioritering genom att fråga om han ska gå hem till Daniel N och bli knivhuggen i syfte att få sitt ärende högre prioriterat. Christian U avråds från att göra detta och informeras återigen om att han kommer att kontaktas under dagen för anmälansupptagning.
Vakthavande befäl har i sina synpunkter uttalat att han inte vid detta tillfälle fick kännedom om Christian U:s uttalande om att han ville påskynda den polisiära resursen genom att gå till Daniel N och bli knivhuggen. Detta kom till vakthavande befäls kännedom först efter klockan 11.38 då knivdådet redan ägt rum. Vakthavande befäl säger dock att denna omständighet med all sannolikhet inte hade föranlett en prioriteringsförändring då uttalandet beskriver ett hypotetiskt händelseförlopp där Christian U själv inte är tilltänkt gärningsman.
Klockan 10.36 ringer Susanne E, en väninna till Daniel N som befinner sig i Daniel N:s bostad. Hon uppger i samtalet att Christian U åter kommit till adressen och att han är hotfull och skriker ute i trapphuset där Daniel N då också befinner sig. Susanne E blir uppmanad att ta med sig Daniel N in i bostaden och stänga dörren. Vakthavande befäl uppger avseende denna omständighet att samtalet inte föranledde någon förändring av prioriteringsgraden eftersom de kända omständigheterna tydde på att det var två bekanta som blivit ovänner över sönderslagna och kvarglömda tillhörigheter.
Vakthavande befäl uppger vidare att Daniel N:s och Christian U:s vilja att polisanmäla det inträffade skulle tillgodoses under dagen, men behovet bedömdes inte som trängande, utan den uppmaning som Susanne E fick om att ta med sig Daniel N in i bostaden bedömdes som tillräcklig vid denna tidpunkt. Vakthavande befäl uppger vidare att han nu i efterhand givetvis skulle ha fattat beslut om att omprioritera resursen redan i detta läge, men att denna hypotetiska förändring ändå inte hade kunnat påverka utfallet eftersom knivdådet hade hunnit äga rum innan den aktuella polispatrullen kommit till platsen.
Klockan 10.41 ringer Daniel N till SOS Alarm och berättar att han knivhuggit Christian U.
Klockan 10.44 ringer SOS Alarm till polismyndighetens länskommunikationscentral och vidarebefordrar Daniel N:s uppgifter om att denne knivhuggit Christian U.
Klockan 10.47 beordras närmaste polispatrull bestående av två poliser till den aktuella adressen. Ärendet prioriteras om till (2) "hög". Vakthavande befäl uppger angående denna omprioritering att det inte har någon praktisk betydelse att det aktuella fallet graderades till (2) "hög" istället för (1) "omedelbart" då det vid detta tillfälle inte fanns några andra konkurrerande ärenden med motsvarande angelägenhetsgrad. Patrullen som blir beordrad klockan 10.47 befinner sig i Enköping när larmet inkommer. I samtalet med SOS Alarm förs en diskussion huruvida den singelpatrull som befinner sig närmare Bålsta ska beordras. Det beslutas dock att singelpatrullen ur ett säkerhetsperspektiv inte ska beordras till adressen med anledning av den allvarliga händelsen utan att det krävs en polispatrull med minst två poliser för det aktuella larmet. Därefter beordras ytterligare patruller från Uppsala till platsen.
Klockan 10.49 vidarebefordrar SOS Alarm samtal från ambulanspersonalen till länskommunikationscentralen. Ambulanspersonalen meddelar att de är på plats och har omhändertagit Christian U och att de behöver polis till platsen.
­­­
Klockan 10.59 anländer den första patrullen till platsen och Daniel N grips klockan 11.02.
Till polismyndighetens yttrande bifogades sparade ljudfiler från telefonsamtal.

Dnr 4070-2011 Sid 4 (7)
Polismyndigheten upplyste vidare att en anmälan om misstänkt tjänstefel hade upprättats såvitt avsåg handläggningen av de inkomna telefonsamtalen till länskommunikationscentralen, men att åklagare beslutade att inte inleda någon förundersökning med motiveringen att uppgifterna i ärendet inte gav anledning att anta att något brott som hörde under allmänt åtal hade förövats.
Polismyndigheten redogjorde för den rättsliga regleringen på området, och anförde följande.
I 5 § Rikspolisstyrelsens föreskrifter och allmänna råd om den datoriserade rutinen för polismyndigheternas kommunikationscentraler (KC-Polis) (RPSFS 2001:17, FAP 171-2) framgår vilka uppgifter som ska skrivas in i KC-Polis. Bland annat framgår det av punkt 3 i nämnda bestämmelse att uppgift om uppdragets prioritet med angivande av prioritetsgraderna 1, 2, 3 eller 4 ska registreras. Av de allmänna råden som följer av denna bestämmelse framgår vidare att prioriteringsgraderna anges enligt följande: Prioritet 1 ­ Ingripande ska ske omedelbart Prioritet 2 ­ Ingripande ska ske så snart som möjligt Prioritet 3 ­ Ingripande sker senare Prioritet 4 ­ Inget ingripande ska ske
Polismyndigheten redovisade därefter följande bedömning.
I Daniel N:s anmälan till Justitieombudsmannen uppger Daniel N att hans första samtal till polismyndigheten ska ha skett cirka klockan 08.30. Denna uppgift stämmer inte, då det första samtalet som inkommer från Daniel N sker klockan 09.33. I detta samtal framkommer endast uppgifter om att en skadegörelse skett på den aktuella adressen vid en tidigare tidpunkt. Denna händelse rubriceras som skadegörelse och då inga lediga resurser finns för denna anmälansupptagning får Daniel N besked om att han kommer att bli kontaktad under dagen av polis. De resurser, som vid denna tidpunkt finns tillgängliga, är upptagna med en trafikkontroll där ett misstänkt rattfylleri utreds.
Daniel N ringer på nytt till länskommunikationscentralen klockan 10.05. De uppgifter Daniel N i sin anmälan till Justitieombudsmannen påstår att han lämnar till polismyndigheten framkommer inte heller vid detta samtal. Daniel N uppger inte att Christian U återkommit vid ett nytt tillfälle utan refererar till sitt tidigare samtal. De uppgifter som rent faktiskt framkommer är att Daniel N undrar när han ska bli kontaktad av polis för anmälansupptagning.
Nästa samtal från Daniel N:s bostad till länskommunikationscentralen sker av Susanne E klockan 10.36. Under detta samtal framkommer det uppgifter om att Christian U befinner sig ute i trapphuset med Daniel N. Under samtalet hörs högljudda röster. Vakthavande befäl gör bedömningen att läget inte är akut då det med hänsyn till alla kända omständigheter enbart förefaller vara två bekanta som är ovänner. Beskedet att Susanne E ska ta med sig Daniel N in i bostaden och stänga dörren anses därför vara tillräckligt då den polisiära resurs som fanns tillgänglig fortfarande var uppbunden med utredning avseende det misstänkta rattfylleriet.
Polismyndigheten anser att vakthavande befäls bedömning avseende prioriteringsgrader på de inkomna samtalen från Daniel N och Susanne E är korrekta utifrån den information som framkom vid samtalen samt det aktuella resursläget.
Avseende Christian U:s samtal, varav det första inkom klockan 09.48 och det andra cirka klockan 10.15, anser polismyndigheten att den beslutade prioriteringsgraden inte bör kritiseras. Den information som lämnas av Christian U visar att Daniel N och Christian U befinner sig på olika adresser och att läget inte är akut. Christian U

Dnr 4070-2011 Sid 5 (7)
är något provocerande under sitt andra samtal och uttalar tydligt att han är missnöjd med att polisen inte tar kontakt med honom omedelbart. Han för ett hypotetiskt resonemang om att besöka Daniel N:s bostad för att själv bli knivhuggen för att påskynda en polisiär insats. Avseende denna del har vakthavande befäl yttrat att han vid detta tillfälle inte fick kännedom om just det hypotetiska resonemanget, men att denna omständighet med all sannolikhet ändå inte inneburit en prioriteringsförändring med hänsyn till alla omständigheter som var kända i ärendet då.
Klockan 10.44 kontaktar SOS Alarm länskommunikationscentralen och vidarebefordrar Daniel N:s uppgifter om att denne knivhuggit Christian U. Under detta samtal sker en kortare diskussion om de aktuella omständigheterna och det beslutas att den polisiära patrullen, bestående av enbart en polis, som befinner sig närmast adressen, inte ska skickas, ur ett säkerhetsperspektiv. Klockan 10.47 beordras därför närmaste patrull med två poliser till adressen. Prioriteringsgraden ändras till (2) "hög" och den aktuella patrullen avbryter utredningen kring det misstänkta rattfylleriet i Enköping och anländer därefter klockan 10.59 på den aktuella adressen i Bålsta. Klockan 10.49 meddelar ambulanspersonalen att de omhändertagit Christian U för vård.
Polismyndigheten anser att den bedömning som gjorts är korrekt. Prioriteringsgraden ändras och en polispatrull är på plats på adressen 12 minuter efter att SOS Alarm vidarebefordrat uppgifter om att ett knivdåd skett. Bedömningen att singelpatrullen inte skulle beordras ifrågasätts inte av myndigheten, med hänsyn till uppgifterna om att det befann sig ett flertal personer på den aktuella adressen. Klockan 10.57 inkommer uppgifter från ambulanspersonal att Christian U avlidit av sina skador och med anledning därav upprättas en särskild händelserapport med rubricering "mord/dråp", för att på ett bättre sätt kunna dokumentera alla åtgärder i ärendet.
Sammanfattningsvis anser polismyndigheten att den aktuella händelsen är mycket tragisk. Om alla de omständigheter som är kända i ärendet idag, varit kända för polismyndigheten redan innan knivdådet skett hade en annan prioritering av ärendet kunnat göras. Polismyndigheten anser dock att ansvarigt vakthavande befäl hanterat händelsen på ett korrekt sätt utifrån de omständigheter som förelegat vid beslutstillfällena. Totalt har det till länskommunikationscentralen inkommit fem samtal från enskilda angående den uppkomna dispyten; två från Daniel N, två från Christian U och ett från Susanne E. De bedömningar som gjorts vid varje inkommet samtal har baserat sig på de uppgifter som lämnats vid samtalen och de prioriteringsgrader som beslutats får därför anses vara korrekta, utifrån lämnade uppgifter av de enskilda. Därefter har ärendet omprioriterats och en polispatrull har beordrats till platsen omedelbart efter att SOS Alarm meddelat att ett knivdåd skett.
Polismyndigheten anser således att de beslut som fattats av involverad personal i aktuellt ärende inte bör kritiseras.
Daniel N kommenterade polismyndighetens yttrande. Han uppgav bl.a. att hans två första samtal skedde till polisens direktnummer, eftersom ärendet då inte var akut, och att det kan vara skälet till att de inte finns med bland de inspelade samtalen.
Uppsala tingsrätts lagakraftvunna dom i mål B 5322-10 inhämtades. Av den framgår att Daniel N i anledning av det inträffade dömdes för grov misshandel och vållande till annans död till tre och ett halvt års fängelse.
Bedömning
Det har inte kunnat utredas vad som förekom vid de två samtal till polisen som Daniel N har uppgett att han ringde runt kl. 08.30 respektive 09.00. Daniel N har dock själv angett att hans ärende då gällde anmälan om skadegörelse och att saken inte var akut. Det är inte heller klarlagt vart samtalen ska ha ringts. För

Dnr 4070-2011 Sid 6 (7)
bedömningen av hans anmälan har uppgifterna om dessa samtal marginell betydelse och jag bortser i det följande från dem.
Det första dokumenterade telefonsamtalet mellan Daniel N och polismyndighetens länskommunikationscentral (LKC) registrerades kl. 09.33. Som polismyndigheten har anfört i sitt yttrande till JO framkom vid detta samtal inga uppgifter om att Christian U skulle ha försökt att misshandla Daniel N. Klockan 09.48 ringde Christian U LKC och ville anmäla Daniel N för misshandel och stöld. Klockan 10.05 ringde Daniel N åter till LKC. Han hänvisade då till vad han tidigare anmält. Han berättade också att Christian U i samband med den tidigare skadegörelsen av ytterdörren hade försökt att attackera honom med en stor skiftnyckel. Han undrade varför polisen inte hade ringt upp honom ännu. ­ Att polisen i det här läget inte "prioriterade upp" ärendet kan jag inte ha några invändningar emot. Såväl Daniel N som Christian U hade i sina samtal beskrivit ett avslutat händelseförlopp och det fanns i den information som polisen fått inga indikationer på det som komma skulle.
Runt kl. 10.15 ringde även Christian U tillbaka och undrade när polis skulle komma. När han informerades om att andra ärenden hade högre prioritet blev han upprörd och ett åtminstone delvis förvirrat meningsutbyte följde. ­ Inte heller detta samtal krävde enligt min mening omedelbara åtgärder.
Klockan 10.36 kopplades Daniel N:s kamrat, Susanne E, till LKC. Hon hänvisade till Daniel N:s tidigare samtal med polisen och berättade att Christian U hade kommit tillbaka och nu stod i trapphuset och gapade och skrek och hotade henne och Daniel N. Det framgick att hon uppfattade Christian U som drogpåverkad. Hon beskrev att denne var "helt väck". Från inspelningen av samtalet går det att höra högljudda röster i bakgrunden. LKC gav Susanne E rådet att gå in i lägenheten "i stället för att stå där ute och tjafsa med honom". Operatören sa vidare att "det är väl ingen vits att ni står där om han är hotfull". Susanne E svarade att hon skulle säga det till Daniel N och tillade sedan "men han är här nu i alla fall". Samtalet avslutades med att operatören uppgav att hon skulle meddela det "så ska vi se vad vi ska göra".
I den här situationen hade polisen uppgifter om att Christian U tidigare under morgonen hade slagit sönder Daniel N:s dörr med ett tillhygge och att han med samma tillhygge även hade försökt att slå Daniel N i huvudet. Myndigheten kände även till att Christian U antagligen var drogpåverkad samt ansåg sig ha blivit bestulen av Daniel N och att han var upprörd över detta. Det faktum att Susanne E tog kontakt med polisen och det hon uppgav borde ha föranlett en omprioritering av ärendet; det var inte längre fråga om ett rutinärende som kunde hanteras vid tillfälle utan Susanne E hade skäl att förvänta sig att hennes önskan om polishjälp skulle tillgodoses på en gång. Det är vidare anmärkningsvärt att polisen inte sökte inhämta mer information om situationen, exempelvis huruvida det ens var möjligt för Daniel N att ta sig in i lägenheten och stänga Christian U ute.

Dnr 4070-2011 Sid 7 (7)
Polismyndigheten har tillagt att även om en patrull i det läget hade beordrats till platsen så hade denna patrull ändå inte hunnit dit innan knivdådet ägde rum. Det må vara en riktig iakttagelse, men den gör inte myndighetens bedömning mindre felaktig. En grundläggande förutsättning för att polisen ska kunna prioritera sina resurser på ett ändamålsenligt sätt är att information av det slag som lämnades i detta ärende värderas korrekt. Om det inte sker kommer polisens insatser inte att användas på det sätt medborgarna har skäl att förvänta sig. En felprioritering kan därför inte ursäktas med hänvisning till att den kanske inte spelat någon roll i det enskilda fallet.
Klockan 10.41 ringde Daniel N till SOS Alarm och berättade att han hade knivhuggit Christian U och bad dem att skicka en ambulans så fort som möjligt. Klockan 10.44 kontaktade SOS Alarm LKC och vidarebefordrade Daniel N:s uppgifter. Polisen informerades vid upprepade tillfällen att ambulanspersonalen inte skulle gå fram utan att polisen fanns på plats. Från polisens sida uppgav man att en patrull skulle skickas. En sådan beordrades kl. 10.47 till platsen. Det hade då alltså gått sex minuter sedan larmet kom, vilket under omständigheterna inte förefaller optimalt.
Även i detta skede förvånar polismyndighetens val av prioriteringsgrad. När man nu tillämpar ett prioriteringssystem från grad 1 ("ingripande ska ske omedelbart") till grad 4 ("inget ingripande ska ske") har jag svårt att förstå skälet till att man efter larmet om knivdådet inte gav ärendet ­ som vid det laget uppenbart kunde handla om att rädda liv ­ högsta prioritet, utan i stället bedömde att det skulle hanteras "så snart som möjligt". Det förstärker intrycket av att myndigheten haft svårt att ta till sig den information man fick.
De samtal som förekom, och som jag lyssnat på i inspelad form, lämnar i och för sig utrymme för tolkning, och jag kan ha förståelse för att de som mottagit de inledande samtalen inte uppfattat situationen som så allvarlig. Att de fakta som kom fram i samtalet från Susanne E, sedda i ljuset av det som redan var känt, inte föranledde myndigheten att ändra sin bedömning att ingripande kunde anstå är dock inte försvarbart. Polismyndigheten i Uppsala län kan därför inte undgå kritik för sitt sätt att sköta ärendet. Det finns flera skäl för myndigheten att utvärdera det som inträffat och att söka ta lärdom av detta.

