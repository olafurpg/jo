Chefsjustitieombudsmannen Cecilia Nordenfelt

BESLUT
Datum 2012-05-08

Dnr 3200-2011

Sid 1 (4)

Kritik mot Kriminalvården, anstalten Kumla, för långsam handläggning av ett misskötsamhetsärende och dröjsmål med delgivning av beslutet i ärendet
Beslutet i korthet: En intagen har rapporterats för viss misskötsamhet, och anstalten har dröjt nästan åtta veckor med att meddela beslut i ärendet. Därefter har det dröjt tre veckor innan den intagne fick del av beslutet. Kriminalvården kritiseras för det inträffade.
Anmälan I en anmälan, som kom in till JO den 16 juni 2011, framförde K.N. klagomål mot Kriminalvården, anstalten Kumla. Han anförde bl.a. följande.
Den 7 april 2011 blev han, utan grund, rapporterad för misshandel av en medintagen. Vid tidpunkten för anmälan till JO hade han fortfarande inte fått del av något beslut i ärendet. Han hade fått beskedet att anstalten inte skulle ta ställning till en permissionsansökan som han hade gett in förrän beslut i misskötsamhetsärendet hade meddelats. Anstaltens långsamma handläggning i misskötsamhetsärendet påverkade därför hans möjligheter till permission.
Utredning Vissa handlingar samt muntliga upplysningar inhämtades från Kriminalvården, anstalten Kumla.
Därefter remitterades anmälan till Kriminalvården för yttrande. I sitt svar anförde myndigheten (region Mitt), genom regionchefen Johan Modin, följande.
K.N. har i anmälan till JO klagat på anstalten Kumla avseende hur handläggning av ett misskötsamhetsärende skett gällande bland annat lång handläggningstid vilket fått till följd att hans möjlighet till permission har försenats.
Kriminalvården region Mitt har utrett ärendet. Uppgifter har inhämtats av kriminalvårdsinspektör Mikael Jonsson, kriminalvårdare Mikael Eneberg samt handläggare Angelica Kaldenvik. Information har även inhämtas från klientsystemen KLAS och KVR. K.N. är placerad på anstalten Kumla sedan den 11 augusti 2008. Han omfattas av reglerna för särskilda villkor enligt 1 kap. 7 § Fängelselagen (2010:610) (FäL). Han blir villkorligt frigiven tidigast den 28 januari 2012.

Riksdagens ombudsmän Box 16327 103 26 Stockholm Besök: Västra Trädgårdsgatan 4

E-post: Telefon: Texttelefon: Fax:

justitieombudsmannen@jo.se 08-786 40 00 08-786 61 15 08-21 65 58

www.jo.se

Dnr 3200-2011 Sid 2 (4)
Av hans särskilda villkor, som beslutades av Kriminalvårdens huvudkontor den 10 februari 2009, framgår det att K.N. tidigast kunde beviljas normalpermission (numera regelbunden och strukturerad permission) den 1 augusti 2010. Av beslutet framgår det att när permissionsgången inleds skall minst fyra permissioner genomföras under bevakning eller åtföljande av kriminalvårdstjänsteman. Därefter får dagspermissioner på egen hand beviljas. Normalpermission med övernattning får inte beviljas.
K.N. blev den 7 april 2011 rapporterad för misstänkt misskötsamhet, rubricerad våld eller hot mot medintagen. Av rapporten, som upprättats av Mikael Jonsson, framgår att en intagen, benämnd B, blivit misshandlad. Detta fick till följd att alla intagna på avdelningen, inklusive K.N., blev placerade i avskildhet. K.N. blev den 8 april 2011 erbjuden att delta i förhör för att anstalten skulle kunna utreda det inträffade. Han avböjde dock att delta men erhöll en kopia av upprättad rapport. Av rapporten framgår det att K.N. hade tre dagar på sig, från delgivning av förhörsprotokollet, att inkomma med kompletterande uppgifter.
Vidare framgår det att Mikael Jonsson tog del av bildupptagning från den inträffade händelsen och med anledning av detta upprättades en tjänsteanteckning den 19 april 2011 och K.N. får del av tjänsteanteckningen den 6 maj och underrättas om sin möjlighet att inkomma med ytterligare synpunkter. K.N. inkommer med synpunkter den 16 maj 2011 och därefter fattar Mikael Jonsson beslut om varning den 30 maj 2011. Därefter får K.N. del av beslutet den 20 juni 2011 och den 13 juli 2011 inkommer K.N. med begäran om omprövning av anstaltens beslut till regionen. Kriminalvården region Mitt omprövar och ändrar inte anstaltens beslut den 15 juli 2011.
Mikael Jonsson har uppgivit att händelsen som skedde den 7 april 2011 var komplicerad och involverade ytterligare sex intagna. Händelsen ledde till att dessa intagna, däribland K.N., blev placerade i avskildhet och därefter omplacerade på andra avdelningar. Mikael Jonsson fattade beslut i ärendet men vid detta tillfälle var K.N. placerad på en annan avdelning varför Mikael Eneberg, som då var tillförordnad kriminalvårdsinspektör, hade ansvaret för K.N. Under denna period var även ordinarie handläggare sjuk i perioder och ett flertal vikarierande handläggare var involverade i utredningen. Jonsson uppger att han ville ha ett möte till stånd med K.N. för att diskutera händelsen men K.N. avböjde detta vid två tillfällen. Mikael Eneberg bekräftar att han fått beslutet för att tillse att K.N. fick del av det. Under denna period, som inföll under semestertid, hade han flera handläggare. Varken Mikael Jonsson eller Mikael Eneberg kan dra sig till minnes varför det drog ut på tiden innan K.N. fick del av beslutet men troligtvis hamnade ärendet "mellan stolarna" med anledning av att K.N. bytte avdelning och att det sammanföll med semesterperioden.
Av KLAS framgår att K.N. medgavs permission enligt sina särskilda villkor den 21 februari 2011. K.N. ansökte den 3 april 2011 om ytterligare en permission enligt sina särskilda villkor. Anstalten beslutade den 16 juni 2011 om att avslå hans ansökan med anledning av den misskötsamhet som han gjort sig skyldig till. Av beslutet framgår det att händelsen är polisanmäld och att han vid tidigare tillfälle gjort sig skyldig till misskötsamhet riktat mot tjänstemän. Vid tiden för beslutet så utreddes K.N. även för en ny misstänkt misskötsamhet som avsåg olämpligt uppträdande riktat mot anstaltens personal. K.N. ansökte igen om permission den 5 juli 2011, även denna ansökan avslogs av anstalten. Skälet för anstaltens beslut var bland annat att utfallet av K.N:s verkställighet och pågående polisutredning gjorde att man bedömde att det förelåg påtaglig risk för att K.N. kommer att begå brott, undandra sig straffets fullgörande eller på annat sätt missköta sig under en permission.

Dnr 3200-2011 Sid 3 (4)
Författningsbestämmelser
Av 12 kap. 1 § Fängelselagen (2010:610) (FäL) framgår det att en intagen som bryter mot de föreskrifter och villkor som gäller för verkställigheten får tilldelas en varning.
Av 12 kap. 3 och 4 §§ FäL framgår det bland annat att frågor om varning enligt 1 § ska avgöras skyndsamt och innan ett beslut om varning meddelas ska förhör hållas med den intagne.
Av 1 kap. 7 § FäL framgår det bland annat att för en intagen som avtjänar fängelse i lägst fyra år ska det, om det inte är uppenbart obehövligt, beslutas om de särskilda villkor som av säkerhetsskäl är nödvändiga när det gäller vistelse utanför anstalt enligt 10 kap. 1 § FäL.
Av 10 kap. 1 § FäL framgår det bland annat att en intagen får, för att underlätta hans eller hennes anpassning i samhället, beviljas tillstånd att vistas utanför anstalt för viss kort tid (permission) om minst en fjärdedel av strafftiden, dock minst två månader, har avtjänats, och det inte finns en påtaglig risk för att den intagne kommer att begå brott, undandra sig straffets fullgörande eller på annat sätt missköta sig.
Kriminalvårdens bedömning
Av rättssäkerhetsskäl är det av vikt att ett ärende om misskötsamhet utreds så skyndsamt som möjligt. Detta bland annat för att den intagne ska kunna ha möjlighet att planera sin verkställighet utifrån rätt förutsättningar och även att Kriminalvården ska kunna vidta relevanta åtgärder utifrån de risker som identifieras avseende den intagne och de behov denne har.
Aktuell misskötsamhet var komplex och involverade ett flertal intagna. Oavsett att detta inte är någon unik händelse inom Kriminalvården innebär det ändock att organisationen snabbt måste ta ställning till flera olika frågor som uppkommer. Det kan gälla avskildheter, misskötsamhetsärenden, omhändertagande av hotade intagna, förflyttningar med mera. I förevarande ärende innebar händelsen att ett flertal intagna, däribland K.N., blev föremål för åtgärder såsom avskildhet, misskötsamhetsärende och förflyttningar. Det har inte gått att utreda varför ärendet har tagit så lång till att handlägga från upprättad rapport till att K.N. fick del av beslutet. De faktorer som kan ha spelat in är att ärendet, i sig, genererade ett större utredningsmaterial vilket gjorde att handläggningen drog ut på tiden. Vidare inträffade sjukdom hos handläggare och förflyttningen av K.N. samt att semesterperioden inföll vilket även det påverkade handläggningen negativt. Oaktat detta är det inte tillfredställande att beslut om varning fattades först en månad och tre veckor efter händelsen och att det tog ytterligare tre veckor innan K.N. fick del av beslutet.
Angående frågan om den sena handläggningen har inverkat negativt på K.N:s möjlighet till permission gäller följande. Inför varje permission sker en riskbedömning. Avseende K.N. förelåg en polisiär utredning gällande den misskötsamhet som han gjort sig skyldig till samt att han tidigare under verkställigheten gjort sig skyldig till misskötsamhet. Anstalten har vid utredning om K.N. kan beviljas permission bedömt att han, utifrån utfallet av hans verkställighet, inte kan beviljas permission då det föreligger påtaglig risk för att K.N. kommer att begå brott, undandra sig straffets fullgörande eller på annat sätt missköta sig. Regionen bedömer att anstaltens beslut är adekvat och den sena handläggningen av misskötsamhetsärendet har, avseende permissioner, inte haft någon menlig inverkan på hans möjlighet till permissioner.
K.N. kommenterade remissyttrandet.
Bedömning
Kriminalvården har redogjort för den rättsliga reglering som är relevant i ärendet.

Dnr 3200-2011 Sid 4 (4)
Av utredningen framgår att K.N. rapporterades för misskötsamhet den 7 april 2011 och att anstalten den 30 maj 2011, dvs. nästan åtta veckor senare, beslutade att tilldela K.N. en varning. Därefter dröjde det till den 20 juni 2011 innan K.N. fick del av beslutet. Mot bakgrund av det skyndsamhetskrav som uppställs i 12 kap. 3 § fängelselagen (2010:610) förtjänar anstalten kritik för den långa handläggningstiden i misskötsamhetsärendet. Vidare förtjänar anstalten kritik för att ha dröjt tre veckor med att låta K.N. få del av beslutet i nämnda ärende.
Vad som framkommit angående handläggningen av K.N:s ansökan om permission ger inte anledning till någon kritik eller något uttalande.
Ärendet avslutas.

