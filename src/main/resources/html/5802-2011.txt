Justitieombudsmannen Hans-Gunnar Axberger

BESLUT
Datum 2012-10-03

Dnr 5802-2011

Sid 1 (3)

Kritik mot Polismyndigheten Skåne, som inte sett till att en omhändertagen person undersöktes av läkare
Beslutet i korthet: En berusad man som omhändertogs av polis hade tillfogat sig själv ett antal skärsår. Trots att såren var blödande och så allvarliga att de behövde sys vidtog polisen inga åtgärder för att bereda den omhändertagne någon form av vård. När mannen efter åtta timmar frigavs uppmanades han dock av polis att uppsöka läkare. Polismyndigheten kritiseras för att inte ha tillsett att mannen blev undersökt av läkare.
Anmälan Carina T-L och Daniel L riktade kritik mot Polismyndigheten i Skåne med anledning av att Daniel L, i samband med att han blev omhändertagen enligt lagen (1976:511) om omhändertagande av berusade personer m.m. (LOB), inte bereddes tillfälle att bli undersökt av läkare trots att behov förelåg. Av anmälningarna framgick bl.a. att Daniel L, vid tidpunkten för omhändertagandet, mådde psykiskt dåligt och att han till följd därav hade skurit sig själv djupt i handen med kraftig blödning som följd. Vidare framkom att Daniel L, efter det att han blev frigiven, på egen hand uppsökte en akutmottagning och att sårskadorna då fick sys ihop med sammanlagt åtta stygn.
Utredning Protokollen över omhändertagandet, avvisiteringen och tillsynen av Daniel L inhämtades från polismyndigheten. Vidare inhämtades journalanteckningar från Skånes universitetssjukhus i Malmö. Av handlingarna framgick bl.a. följande.
Daniel L påträffades av en polispatrull kl. 23.15 vid Gustav Adolfs Torg i Malmö, sedan larm inkommit om att en verbalt aggressiv person gick omkring och viftade med en kniv. Daniel L var kraftigt påverkad och hade en tydlig alkohollukt från andedräkten. Han bar kniv och hade flera märken efter skärsår på armarna. Efter beslut av polisassistenten Johan Wigerup infördes Daniel L till arresten Davidshall. Vid ingripandet uppträdde Daniel L aggressivt och gjorde motstånd och kl. 23.33 sattes han i arresten efter beslut av det inre befälet, polisinspektören Thomas Brandt.

Riksdagens ombudsmän Box 16327 103 26 Stockholm Besök: Västra Trädgårdsgatan 4

E-post: Telefon: Texttelefon: Fax:

justitieombudsmannen@jo.se 08-786 40 00 08-786 61 15 08-21 65 58

www.jo.se

Dnr 5802-2011 Sid 2 (3)
Enligt tillsynsprotokollet var Daniel L sedan vaken i ca en timme. I kolumnen för övriga anteckningar angavs: "Blod i cell från skärsår på vä hand" och "Smetar ut blodet på väggar och ruta". Daniel L sov mellan kl. 00.45 och 07.00 och frigavs från omhändertagandet kl. 07.10 enligt beslut av det inre befälet, polisinspektören Bengt Andersson. Kl. 07.15 hölls förhör med Daniel L.
Kl. 07.53 skrevs Daniel L in vid akutmottagningen och senare under morgonen konstaterade undersökande läkare att Daniel L på sin vänstra hand hade ett flertal ytliga rispor samt två djupare sår "engagerande cutis subcutis", 2-2,5 cm respektive 1,5 cm långa. De större såren syddes varefter Daniel L remitterades till psykakuten.
Polismyndigheten i Skåne (biträdande länspolismästaren Hans Nordin) inkom med yttrande, till vilket var fogat underyttranden från chefen för polisområde Malmö, polismästaren Ulf Sempert, samt Thomas Brandt och Bengt Andersson.
Thomas Brandt uppgav att han inte hade något tydligt minne från den aktuella kvällen men att han med hjälp av protokollet försökt att dra sig till minnes. Efter att ha redogjort för de rutiner som tillämpas i samband med omhändertagande av berusade personer anförde han bl.a. att han gjort bedömningen att Daniel L inte behövde akut läkarvård med anledning av sina skärsår, särskilt inte i det tillstånd denne var i, dvs. kraftigt berusad och mycket aggressiv. Vidare fann han det osannolikt att en större blödning eller sår på Daniel L:s händer inte skulle ha upptäckts av den personal som förde in Daniel L i arresten.
Bengt Andersson anförde bl.a. att han tjänstgjorde från kl. 06.30 den morgon då Daniel L frigavs från omhändertagandet, att han inte kom närmare ihåg vad som sades i dialogen mellan honom och Daniel L men att han, om han mindes rätt, hade försökt påtala för Daniel L att denne borde låta se över sina sår på sjukhus.
I polisområdets yttrande redovisade Ulf Sempert följande bedömning.
Polisområdet konstaterar först att den bedömning som polismännen gjorde avseende behovet att omhänderta Daniel L förefaller rimlig utifrån de iakttagelser allmänheten gjort och den situation som polismännen vid ankomsten till platsen fann. Inkomna till arresten gjordes förmansprövning av ansvarigt befäl Thomas Brandt. Av utredningen framgår att denne beslutade att Daniel L skulle vara fortsatt omhändertagen med anledning av sin berusning och sättas in i arrest. Skärsår på armar uppmärksammades men stationsbefälet Thomas Brandt bedömde att den omhändertagnes tillstånd inte var sådant att det fanns behov av läkarundersökning. Polisområdet ser ingen anledning att ifrågasätta denna bedömning. Polisområdet kan vidare konstatera att tillsyn utförts enligt gällande föreskrifter och att det inte heller vid sådan tillsyn framkommit något som skulle ha föranlett en annan bedömning. Av uppgifterna i protokollet har vaktkonstaplarna i tjänst uppmärksammat att Daniel L blött från handen och att han smetat ut blodet på väggar och fönster. Polisområdet konstaterar att Daniel L skulle ha erhållit sjukvård för dessa skärsår om det hade bedömts nödvändigt. [...] Polisområdet kan sammanfattningsvis inte se att man i detta fall frångått gällande regelverk eller rutiner och finner inte anledning att ifrågasätta den bedömning eller insats som gjorts i fallet.

Dnr 5802-2011 Sid 3 (3)
Polismyndigheten hänvisade till de bedömningar som gjorts av Ulf Sempert och anslöt sig till dem.
Rättslig reglering Enligt 1 § LOB får den som anträffas så berusad av alkoholdrycker eller annat berusningsmedel att vederbörande inte kan ta hand om sig själv eller annars utgör en fara för sig själv eller för någon annan, omhändertas av polisman.
Om det behövs med hänsyn till den omhändertagnes tillstånd, ska han eller hon så snart det kan ske undersökas av läkare (3 § LOB).
Av 4 § LOB framgår att en omhändertagen person som inte bereds vård på sjukhus eller någon annan vårdinrättning och inte heller tas om hand på något annat sätt eller annars kan friges får hållas kvar. Den omhändertagne får då tas i förvar om det är nödvändigt med hänsyn till ordning eller säkerhet.
I 6 § LOB stadgas att den omhändertagne fortlöpande ska ses till. Skulle den omhändertagnes tillstånd ge anledning till det ska han eller hon föras till sjukhus eller läkare tillkallas.
Enligt 3 kap. 1 § Rikspolisstyrelsens föreskrifter och allmänna råd om omhändertagande av berusade personer (FAP 023-1, RPSFS 2000:57) ska polisen, när en berusad person omhändertas, bedöma om den omhändertagne, på grund av en skada eller av någon annan orsak, behöver omedelbar läkarvård.
Av 3 kap. 2 § i nämnda föreskrifter framgår att läkarundersökning ska ske bl.a. om den omhändertagne har en inte obetydlig kroppsskada.
Bedömning Några av de skärsår som Daniel L hade åsamkat sig var så allvarliga att de senare behövde sys. Det kan mot den bakgrunden knappast anses att skadorna var obetydliga (jfr vad som ovan anförts om den rättsliga regleringen). Av utredningen framgår också att polispersonalen vid omhändertagandet var på det klara med att Daniel L hade flera skärsår.
Det är anmärkningsvärt att inga åtgärder vidtogs från polisens sida för att få till stånd en läkarundersökning av Daniel under omhändertagandet, inte minst med tanke på att skadorna var så pass omfattande att denne kunde smeta ut sitt blod i arresten och att polisen senare uppmanade Daniel L att själv uppsöka läkare.
Att en omhändertagen person är berusad eller uppträder aggressivt utgör självklart inte skäl för att låta bli att tillkalla läkare när behov av detta föreligger.
Polismyndigheten förtjänar alltså kritik för sitt omhändertagande av Daniel L.

