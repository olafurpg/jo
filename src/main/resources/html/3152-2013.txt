Chefsjustitieombudsmannen Elisabet Fura

BESLUT
Datum 2013-09-30

Dnr 3152-2013

Sid 1 (4)

Kritik mot Kriminalvården, anstalten Kumla, för att en tjänsteman trots ett jävsförhållande har utfört administrativa uppgifter i förhållande till en intagen
Beslutet i korthet: En tjänsteman har på grund av jäv inte deltagit i beslutsfattande avseende en intagen. Tjänstemannen har emellertid registrerat besluten i Kriminalvårdens klientadministrativa system, med den följden att hennes namn har angetts i anslutning till besluten. I beslutet uttalas att det kan vara svårt för en enskild att skilja mellan beslutsfattande och administrativa åtgärder. Det finns således en betydande risk för att den som har registrerat beslutet även förknippas med beslutsfattandet. Även om en myndighet inte har agerat på ett partiskt sätt, är det nog så bekymmersamt att det i den enskildes ögon finns förhållanden som gör att opartiskheten går att ifrågasätta. Kriminalvården kritiseras för att tjänstemannen, trots jävsförhållandet, har utfört arbetsuppgifter som berört den intagne.
Anmälan
I en anmälan, som kom in till JO den 28 maj 2013, anförde T.J. bl.a. följande. Han har varit placerad på säkerhetsavdelningen i anstalten Kumla. Under samma tid som han var placerad på avdelningen arbetade en tidigare anställd till honom, AC.H., där. A-C.H. har gjort sig skyldig till brottslig handling mot honom under åren 1984-1985. I ett yttrande den 18 juni 2012 till Förvaltningsrätten i Karlstad uppgav kriminalvårdsinspektören Annemarie Kosmowski att samtlig personal på avdelningen informerats om hans tidigare relation med A-C.H. Däremot valde Annemarie Kosmowski att, efter att ha uppmanats av A-C.H. till detta, hemlighålla A-C.H:s närvaro för honom. I sitt yttrande uppgav vidare Annemarie Kosmowski att A-C.H. inte har utfört några arbetsuppgifter i förhållande till honom. Vid en kontroll av ett utdrag från Kriminalvårdens klientadministrativa system (KLAS) har det emellertid visat sig att denna uppgift var felaktig och i april 2012 har A-C.H. upprättat ett antal dagboksanteckningar avseende honom. Annemarie Kosmowski har således gjort sig skyldig till osant intygande när hon påstår att A-C.H. inte har utfört arbetsuppgifter som har koppling till honom. Därtill har Annemarie Kosmowski i en konsekvensanalys felaktigt angett att A-C.H. var en nära vän till hans familj och utelämnat att denna missbrukat hans förtroende. Därtill är yttrandet felaktigt daterat. Kriminalvårdens säkerhetschef Christer Isaksson har i ett yttrande till Förvalt-

Riksdagens ombudsmän Box 16327 103 26 Stockholm Besök: Västra Trädgårdsgatan 4

E-post: Telefon: Texttelefon: Fax:

justitieombudsmannen@jo.se 08-786 40 00 08-786 61 15 08-21 65 58

www.jo.se

Dnr 3152-2013 Sid 2 (4)
ningsrätten i Karlstad uppgett att det är information från den personal som finns närmast de intagna, som ligger till grund för de månatliga omprövningsbesluten avseende placeringen på säkerhetsavdelningen. Med beaktande härav och A-C.H:s närvaro på avdelningen ifrågasätter han att han har bedömts på ett korrekt sätt i samband med de omprövningar som har skett.
Till anmälan var bifogat Annemarie Kosmowskis yttrande och konsekvensanalys, utdrag från KLAS avseende T.J. och ett yttrande från säkerhetschefen Christer Isaksson.
Utredning
Anmälan remitterades till Kriminalvården för yttrande. I sitt remissvar anförde Kriminalvården, region Mitt, genom regionchefen Johan Modin, följande.
Sakförhållanden
Uppgifter om sakförhållandena har inhämtats från anstalten Kumla. Information har även inhämtats från Kriminalvårdens klientadministrativa system (KLAS). Genom utredningen har sammanfattningsvis följande framkommit.
T.J. ankom till anstalten Kumlas säkerhetsenhet den 30 november 2010. I samband med att anstalten fick kännedom om T.J. skulle placeras där informerade A-C.H. sin närmaste chef, kriminalvårdinspektören Annemarie Kosmowski, om sin tidigare bekantskap med T.J. Anstalten gjorde då en konsekvensanalys för att utesluta att denna omständighet skulle leda till en jävssituation eller andra brister i säkerhetshänseende vilket skulle kunna medföra behov av tillfällig omplacering av A-C.H. I analysen drogs slutsatsen att det inte förelåg några sådana risker och att åtgärder kunde vidtas så att A-C.H. inte kom i kontakt med T.J. Konsekvensanalysens datering på första sidan, 2010-11-18, är korrekt. Annemarie Kosmowski kan inte se någon förklaring till att ett felaktigt datum angivits på sidan 2 i dokumentet. Möjligtvis kan den härröra från en äldre dokumentmall och att datumet på grund av ett förbiseende endast har ändrats på första sidan i dokumentet.
Under T.J:s placering på avdelningen, vilken varade fram till den 21 maj 2012 då T.J. omplacerades till anstalten Hall, deltog A-C.H. inte i några åtgärder som vidtogs avseende T.J. Hon tjänstgjorde enbart på övriga tre avdelningar på säkerhetsenheten. Hon bidrog därmed inte heller med uppgifter om T.J. inför omprövningar av beslut om placering i säkerhetsenhet, eller var på annat sätt delaktig i handläggningen av dessa ärenden. I mars 2012 fick A-C.H. uppdrag att hjälpa till som administratör på säkerhetsenheten. I det uppdraget ingår att journalföra uppgifter i det klientadministrativa systemet (KLAS). Hon kom då att journalföra uppgifter även avseende T.J. Hon deltog dock aldrig i handläggningen av de ärenden som hon journalförde.
Frågan om T.J:s placering i säkerhetsavdelning prövades bland annat i Förvaltningsrätten i Karlstad, som i dom den 26 september 2012 avslog T.J:s överklagande. T.J. framförde i målet invändningar om jäv avseende A-C.H. T.J. har till JO gett in Kriminalvårdens yttrande i målet. I domen konstaterade förvaltningsrätten att den av T.J. såsom jävig utpekade personen inte hade varit involverad i handläggningen av omprövningsbeslutet.
Författningsbestämmelser
Enligt 1 kap. 4 § fängelselagen (2010:610), FäL, ska varje intagen bemötas med respekt för sitt människovärde och med förståelse för de särskilda svårigheter som är förenade med frihetsberövandet.
Av 2 kap. 4 § FäL framgår att en intagen får placeras på en avdelning med särskild hög grad av övervakning och kontroll (säkerhetsavdelning) om

Dnr 3152-2013 Sid 3 (4)
1. det finns en varaktig risk för att den intagne rymmer eller fritas och det kan antas att han eller hon är särskilt benägen att fortsätta allvarlig brottslig verksamhet, eller
2. det finns särskild anledning att anta att det behövs för att hindra den intagne från allvarlig brottslig verksamhet under vistelsen i anstalt.
Ett beslut om placering på en säkerhetsavdelning ska omprövas så ofta det finns anledning till det, dock minst en gång i månaden.
Kriminalvårdens bedömning
T.J. har anfört att hans tidigare bekantskap med en personal vid säkerhetsenheten i anstalten Kumla har inverkat negativt på prövningen av hans placering i säkerhetsenhet. Det är givetvis av yttersta vikt att Kriminalvården i sin myndighetsutövning tillser att det inte uppstår misstanke om att beslutsfattare eller andra som deltar i handläggningen av ett ärende brister i objektivitet. När den tidigare bekantskapen mellan T.J. och A-C.H. blev känd för anstalten vidtogs omedelbart åtgärder för att tillse att A-C.H. inte var delaktig i ärendehandläggning avseende T.J. eller i övrigt hade någon kontakt med T.J. Hon har under en kortare tid haft funktion som administratör för enheten, och har då enbart registrerat beslut som har fattats av annan personal. Hon har inte haft någon möjlighet att påverka utgången i de ärenden som har rört T.J. Anstalten får därmed anses ha vidtagit nödvändiga åtgärder för att säkerställa att den tidigare bekantskapen inte på något sätt har haft inverkan på T.J:s verkställighet. Att T.J:s och A-C.H:s uppgifter om omständigheterna kring deras bekantskap går isär ändrar inte denna bedömning.
I den konsekvensanalys som gjordes inför T.J:s placering i anstalten Kumla har genom ett misstag ett felaktigt datum angivits på dokumentets andra sida. Den felaktiga dateringen är olycklig, dock har inte annat framkommit än att det beror på ett enskilt misstag. Det har vidare inte framkommit något i utredningen av ärendet som talar för att dokumentet har upprättats vid en annan tidpunkt än den som anges på första sidan, det vill säga den 18 november 2010. T.J:s påstående om att dokumentet upprättats långt tidigare tillbakavisas.
T.J. kommenterade remissvaret.
Bedömning
Utredningen visar att T.J:s och A-C.H:s tidigare relation medfört att den senare gjort bedömningen att hon var jävig i förhållande till T.J. Vidare framgår att anstalten Kumla vidtog åtgärder med anledning av detta och att A-C.H. inte deltog i ärendehandläggningen avseende T.J. samt inte heller i övrigt hade kontakt med honom.
Kriminalvården har gjort bedömningen att dessa åtgärder har varit tillräckliga för att säkerställa att den tidigare relationen inte skulle ha någon inverkan på T.J:s verkställighet. Jag saknar skäl att ifrågasätta detta. Trots de åtgärder som vidtagits, visar utredningen att A-C.H. fört in uppgifter i KLAS avseende T.J. vid fyra tillfällen. Det har rört sig om en rent administrativ åtgärd och A-C.H. har inte haft del i eventuellt beslutsfattande. Emellertid har hennes namn angetts i direkt anslutning till anteckningarna.
Trots att A-C.H. inte har haft någon del i besluten, kan det vara svårt för en person som inte är insatt i förhållandena att skilja mellan beslutsfattande och administrativa åtgärder. Det finns således en betydande risk för att den som har registrerat beslutet även förknippas med beslutsfattandet. Det kan i sin tur leda till att en myn-

Dnr 3152-2013 Sid 4 (4)
dighet ur den enskildes perspektiv inte framstår som opartisk. Även om en myndighet inte har agerat på ett partiskt sätt, är det nog så bekymmersamt att det i den enskildes ögon finns förhållanden som gör att opartiskheten går att ifrågasätta.
Mot denna bakgrund framstår det som både olyckligt och onödigt att A-C.H. har utfört administrativa uppgifter i förhållande till T.J. Enligt min mening har det ålegat såväl Annemarie Kosmowski som A-C.H. att säkerställa att den senare inte har utfört arbetsuppgifter som berört T.J. Så har inte skett och denna brist i hanteringen, gör att Kriminalvården inte kan undgå kritik.
Med beaktande av vad som har framkommit i Kriminalvårdens remissvar saknar jag skäl att kommentera T.J:s övriga klagomål mot anstalten. Jag konstaterar endast att utredningen inte ger anledning till kritik eller någon annan åtgärd.
Ärendet avslutas.

