Justitieombudsmannen Lars Lindström

BESLUT
Datum 2012-01-10

Dnr 4466-2011

Sid 1 (3)

Kritik mot Kronofogdemyndigheten för medelshanteringen i ett ärende om utmätning
Anmälan E.R. framförde i en anmälan klagomål mot Kronofogdemyndigheten och uppgav i huvudsak följande. Kronofogdemyndigheten utmätte den 11 augusti 2011 medel från två konton som hon öppnat för sina barn. Hon överklagade utmätningen, men trots det betalades de utmätta beloppen ut till sökanden den 17 augusti.
Utredning Från Kronofogdemyndigheten inhämtades att E.R:s överklagande av utmätningsbeslutet kom in till myndigheten den 15 augusti 2011 och att utmätta medel betalades ut till sökanden den 17 augusti.
Kronofogdemyndigheten anmodades därefter att yttra sig över handläggningen av det aktuella ärendet, varvid särskilt skulle framgå anledningen till att utmätta medel hade betalats ut.
Kronofogdemyndigheten (genom kanslichefen Karin Berglöf Hedar) inkom med ett yttrande jämte upplysningar från kronodirektören Maria Mindhammar och enhetschefen Eva Alsin vid Västra verkställighetsavdelningen.
Av Eva Alsins upplysningar framgick bl.a. följande.
P.T. har den 15 juni 2011 ansökt om verkställighet mot E.R. av Göteborgs tingsrätts dom i mål nr T 5167-10, meddelad den 8 mars 2011. I domen stadfästes en förlikning som innebär bland annat att E.R. senast den 8 april 2011 till P.T. skulle betala 210 000 kr. Ett belopp om sammanlagt 58 033 kr registrerades för verkställighet. Därutöver påfördes skuldbeloppet en grundavgift om 600 kr. Vid tidpunkten för ansökan hade domen vunnit laga kraft. Sedan E.R. invänt att det förelåg hinder mot verkställighet konstaterade Kronofogdemyndigheten i beslut den 25 juli 2011 att det inte förelåg hinder mot verkställighet. E.R. överklagade beslutet till tingsrätten. Överklagandet inkom till Kronofogdemyndigheten den 28 juli 2011. Kronofogdemyndigheten utmätte den 11 augusti 2011 E.R:s fordran på Forex Bank intill ett belopp om 58 633 kr, beslutsnr E-442041-11. Sedan Kronofogdemyndigheten förbudsmeddelat Forex Bank betalade banken 52 832 kr till ett konto hos Kronofogdemyndigheten.

Riksdagens ombudsmän Box 16327 103 26 Stockholm Besök: Västra Trädgårdsgatan 4

E-post: Telefon: Texttelefon: Fax:

justitieombudsmannen@jo.se 08-786 40 00 08-786 61 15 08-21 65 58

www.jo.se

Dnr 4466-2011 Sid 2 (3)
I samband med utmätningsbeslutet registrerade ansvarig handläggare, M.S., "E" i omfattning för den aktuella skulden. Avsikten med registreringen var enligt M.S. att hindra att de utmätta pengarna utbetalades till P.T. så länge domstol prövade invändningen om hinder mot verkställighet.
E.R. inkom den 15 augusti 2011 till Kronofogdemyndigheten med överklagande av utmätningsbeslutet. Överklagandet mottogs av G.C. Hon har uppgett att hon är medveten om att hon skulle ha lagt in ett utbetalningshinder så snart hon mottagit överklagandet men att hon missade att göra det i det här fallet.
Den 17 augusti 2011 utbetalade Kronofogdemyndigheten 52 232 kr till P.T. Beloppet motsvarar vad som utmättes hos Forex Bank, med avdrag för grundavgift om 600 kr.
--Kronofogdemyndigheten har gjort fel som inte registrerat "MRG KRE" omedelbart efter att E.R:s överklagande kommit in till myndigheten. Om "MRG KRE" hade varit inlagt innan överklagandet kom in till Kronofogdemyndigheten hade utbetalningen till P.T. inte kunnat ske.
Ett överklagande av ett beslut om att lämna en invändning om hinder mot verkställighet utan bifall medför inte att det föreligger hinder mot utbetalning av utmätta medel. Det var därför felaktigt att i samband med utmätningen registrera "E" i omfattning.
Karin Berglöf Hedar anförde bl.a. följande.
Tillämpliga regler
Av 13 kap 14 § tredje punkten utsökningsbalken följer att medel inte får betalas ut utan att säkerhet ställs om rätten till medlen är beroende av ett överklagande av utmätningen.
Av Västra verkställighetsavdelningens interna rutin SA 2/07 ver 3 Rutinbeskrivning MRG KRE m.m. följer att det ska registreras in en utbetalningsspärr så snart det finns anledning till det. Ett av de exempel som anges i rutinen som skäl för att registrera in en spärr är att en utmätning är överklagad.
En utbetalningsspärr på grund av att en utmätning är överklagad registreras in i det aktuella enskilda målet genom M eller MRG KRE. E används för att stoppa en utbetalning när det är hinder mot utbetalning på grund av att en exekutionstitel inte har vunnit laga kraft. Det finns ett E registrerat i det nu aktuella målet, men det kan inte utredas varför det inte har stoppat utbetalningen.
Kronofogdemyndighetens bedömning
När beslutet om utmätning överklagades inträdde hinder mot utbetalning av pengarna till sökanden. Kronofogdemyndigheten skulle således ha hindrat att pengarna betalades ut, men så skedde inte.
Sammantaget anser Kronofogdemyndigheten att det var fel av Kronofogdemyndigheten att betala ut pengarna till sökanden den 17 augusti 2011.
För att förhindra att ytterligare fel av samma slag begås har Kronofogdemyndigheten informerat berörd handläggare om vikten av att korrekt utbetalningsspärr registreras omgående.
E.R. kommenterade Kronofogdemyndighetens remissvar.

Dnr 4466-2011 Sid 3 (3)
Bedömning Av utredningen framgår att E.R. överklagade Kronofogdemyndighetens beslut att utmäta medel från två konton. Två dagar efter det att E.R:s överklagande kom in till myndigheten betalades det utmätta beloppet ut till sökanden.
Som framgår av Kronofogdemyndighetens yttrande gäller enligt 13 kap. 14 § 3 utsökningsbalken att medel inte får betalas ut utan att säkerhet ställs om rätten till medlen är beroende av ett överklagande av utmätningen. Enligt myndighetens interna rutiner ska därför en utbetalningsspärr registreras i ärendet när det kommer in ett överklagande av ett utmätningsbeslut.
I E.R:s ärende har de interna rutinerna inte följts och det har lett till att de utmätta medlen betalades ut till sökanden. Det var, som myndigheten också angett, fel och myndigheten förtjänar kritik för det inträffade.
Jag har även i beslut denna dag kritiserat Kronofogdemyndigheten för dess hantering av utmätta medel (JO:s dnr 2427-2011) och för att utmätning skett trots att skulden betalts (JO:s dnr 4408-2011). Det finns därför anledning att framhålla att myndighetens medelshantering är en viktig del av verksamheten som kan ha stor betydelse för den enskilde. Det är således, även för förtroendet för verksamheten, viktigt att handläggningen i detta avseende är korrekt. Jag vill därför understryka vikten av noggrannhet i myndighetens medelshantering.
Ärendet avslutas.

