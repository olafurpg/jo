Justitieombudsmannen Nils-Olof Berggren

BESLUT
Datum 2007-03-26

Dnr 3755-2006

Sid 1 (2)

Anmälan mot Migrationsverket angående ett felaktigt besked om att en person skulle avvisas
Anmälan Z.M. anmälde Migrationsverket och framförde i huvudsak följande. Han beviljades permanent uppehållstillstånd genom en dom den 16 juni 2006 av Länsrätten i Göteborg, Migrationsdomstolen. I en skrivelse den 27 juli 2006, benämnd "Kallelse ang. hemresa", kallades han av Migrationsverkets tjänsteman P-A.M. till verkets kontor i Trollhättan den 1 augusti 2006. Z.M. infann sig där den dagen och uppgav för P-A.M. att han hade beviljats permanent uppehållstillstånd. P-A.M. trodde inte på dessa uppgifter utan meddelade att han skulle avvisas till Kosovo. Senare samma dag skickade Z.M. ett e-brev till Migrationsverket och ifrågasatte varför han skulle avvisas. Han begärde att få ett svar med e-brev snarast möjligt. P-A.M. ringde upp honom den 2 augusti 2006 och uppgav att han hade lämnat felaktiga uppgifter och att Z.M. inte skulle avvisas.
I sin anmälan begärde Z.M. skadestånd.
Utredning Migrationsverket anmodades att göra en utredning och yttra sig angående vad Z.M. hade framfört i anmälan.
I yttrandet den 11 december 2006 anförde verket, genom generaldirektören Janna Valik, följande.
Bakgrund Av mottagningsenhetens i Trollhättan utredning framgår sammanfattningsvis följande. Z.M. överklagade Migrationsverkets avvisningsbeslut den 12 april 2006. Beslutet var förenat med förordnande om omedelbar verkställighet. Beslutet överklagades av Z.M. och Migrationsdomstolen i Göteborg beslutade om inhibition av verkställigheten den 17 maj 2006. Migrationsverkets förvaltningsprocessenhet i Göteborg registrerade felaktigt nämnda inhibitionsbeslut i ett tidigare avvisningsbeslut rörande Z.M. Kopia av inhibitionsbeslutet skickade inte heller till verkets mottagningsenhet i Trollhättan

Riksdagens ombudsmän Box 16327 103 26 Stockholm Besök: Västra Trädgårdsgatan 4

E-post: Telefon: Texttelefon: Fax:

justitieombudsmannen@jo.se 08-786 40 00 08-786 61 15 08-21 65 58

www.jo.se

Dnr 3755-2006 Sid 2 (2)
Det fick till följd att mottagningshandläggaren P-A.M. inte upptäckte inhibitionsbeslutet och påbörjade arbetet med verkställighet av avvisningsbeslutet rörande Z.M.
Migrationsdomstolens dom den 16 juni 2006 med beslut om permanent uppehållstillstånd och upphävande av avvisningsbeslutet inregistrerades i datasystemet av förvaltningsprocessenheten i Göteborg den 19 juni 2006.
Mottagningshandläggaren P-A.M. som sålunda inledningsvis inte uppmärksammat inhibitionsbeslutet och inte heller domen från Migrationsdomstolen kallade den 1 augusti 2006 Z.M. till ett s k återvändandesamtal. A.M. uppmärksammade då PA.M. på att han beviljats permanent uppehållstillstånd och att avvisningsbeslutet upphävts. Z.M. skickade samma dag kl. 23.42 ett e-brev till verkets e-postbrevlåda. Detta e-brev vidarebefordrades av registrator i Norrköping till enhetens i Trollhättan e-postbrevlåda den 2 augusti 2006.
Dagen därpå, innan P-A.M. läst e-brevet, ringde han till Z.M. och bekräftade att han uppmärksammat Migrationsdomstolens beslut. Han bad samtidigt Z.M. om ursäkt för att han inte tidigare haft korrekta uppgifter till grund för sina kontakter med Z.M. I och med detta telefonsamtal bedömer verket att Z.M. fick sina frågor i e-brevet besvarade.
Bedömning
Jag kan konstatera att den olyckliga hanteringen av Z.M:s ärende beror på misstag hänförliga till den mänskliga faktorn och på bristfälliga rutiner på berörd förvaltningsprocess- och mottagningsenhet.
Jag har gett cheferna för verksamhetsområdena asyl och förvaltningsprocess i uppdrag att i samråd med verkets rättsenhet genast ta fram rutiner som ska förhindra misstag av det slag som inträffat i detta ärende.
Migrationsverket beklagar det obehag som Z.M. fått utstå med anledning av det inträffade. Z.M. har redan fått ersättning för sina resekostnader till återvändandesamtalet med mottagningshandläggaren.
Z.M. lämnades tillfälle att yttra sig över remissvaret, men hördes inte av.
Bedömning
Migrationsverket har felaktigt meddelat Z.M. att han skulle avvisas. Av utredningen framgår att den ansvarige handläggaren hos verket inte hade uppmärksammat migrationsdomstolens dom den 16 juni 2006 att bevilja Z.M. permanent uppehållstillstånd och inte heller domstolens föregående beslut den 17 maj 2006 att inhibera verkställigheten av verkets avvisningsbeslut. Jag ser givetvis allvarligt på det inträffade. Verket har i remissyttrandet anfört att misstagen vid handläggningen berott bl.a. på bristfälliga rutiner. Vidare framgår av yttrandet att myndigheten har påbörjat arbete med att ta fram nya rutiner som skall förhindra misstag av det nu aktuella slaget. Jag går inte vidare i saken utan stannar vid den allvarliga kritik som ligger i det nyss sagda.
JO är inte behörig att pröva frågor om skadestånd.
Ärendet avslutas.

