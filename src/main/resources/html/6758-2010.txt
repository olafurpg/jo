Justitieombudsmannen Lilian Wiklund

BESLUT
Datum 2012-11-30

Dnr 6758-2010

Sid 1 (6)

Kritik mot neurologiska kliniken i Malmö vid Skånes universitetssjukhus inom Region Skåne bl.a. för hanteringen av en fråga om s.k. vistelseförbud för en anhörig till en patient som vårdades på kliniken

Beslutet i korthet: Modern till en svårt sjuk kvinna förbjöds att tills vidare vistas på den klinik där kvinnan vårdades. Beslutet fattades av klinikchefen. JO uttalar att den självklara utgångspunkten är att en nära anhörig till en svårt sjuk person ska ges mycket goda möjligheter att träffa patienten, men att det under vissa förhållanden kan vara nödvändigt att förbjuda en person att besöka en patient. Då ett sådant beslut måste anses vara ett beslut i kommunallagens mening har det ankommit på regionstyrelsen, eller den som styrelsen delegerat ansvaret till, att fatta beslut i frågan. Om regionstyrelsen fattat beslutet hade detta kunnat bli föremål för laglighetsprövning enligt bestämmelserna i 10 kap. kommunallagen. Att så inte skedde konstateras vara en brist i hanteringen. Vidare kritiseras kliniken för handläggningen av moderns begäran om att få ta del av journalanteckningar rörande patienten.
Anmälan
Diana Lindgren Sälöen framförde, som ombud för A.B., i en anmälan till JO klagomål mot en läkare vid neurologiska kliniken i Malmö, Skånes universitetssjukhus inom Region Skåne. Hon anförde huvudsakligen följande. A.B:s dotter, C., vårdades på neurologiska kliniken för en hjärnskada. Den 28 oktober 2010 fick A.B. ett samtal från läkaren Eva Ask som meddelade att hon nu hade besöksförbud hos dottern. Hon fick ingen överklagandehänvisning. Att utfärda besöksförbud är en allvarlig kränkning mot mänskliga rättigheter. I detta fall har besöksförbudet utgjort ett intrång i A.B:s familjeliv (se artikel 8 i den europeiska konventionen om skydd för de mänskliga rättigheterna och de grundläggande friheterna). Lagen (1996:981) om besöksinskränkningar vid viss tvångsvård var inte tillämplig eftersom det inte var fråga om tvångsvård. Lagen (1988:688) om kontaktförbud var inte heller tillämplig då den förutsätter prövning av allmän åklagare. Vidare har A.B. vid ett flertal tillfällen bett att få ut sin dotters journaler. Hon har inte fått något beslut avseende sin begäran om att få ta del av journalerna.
A.B. ingav senare, för JO:s kännedom, en kopia av ett överklagande avseende ett beslut som fattats av sjukhuschefen den 17 januari 2011 angående utlämnande av C:s journal.

Riksdagens ombudsmän Box 16327 103 26 Stockholm Besök: Västra Trädgårdsgatan 4

E-post: Telefon: Texttelefon: Fax:

justitieombudsmannen@jo.se 08-786 40 00 08-786 61 15 08-21 65 58

www.jo.se

Dnr 6758-2010 Sid 2 (6)
Utredning
Regionstyrelsen gav efter remiss in yttranden av följande lydelse.
Regionstyrelsen har anmodats att göra en utredning och yttra sig angående den formella handläggningen av anmälarens utlämnandeframställningar samt beträffande det som anmälaren anfört om att s.k. besöksförbud ska ha meddelats.
Neurologiska kliniken Malmö har lämnat underlag för yttrande. Regionstyrelsen lämnar svar i enlighet med bifogade yttrande samt bilagor och gör följande tillägg.
Regionstyrelsen konstaterar att neurologiska kliniken har i det aktuella fallet tillämpat de lokala ordningsreglerna för att ur patientsäkerhets- och arbetsmiljösynpunkt bestämma över vilka personer som får vistas på kliniken. Ordningsreglerna som 2008-10-08 fastställdes av sjukhuschefen har uppdaterats 2010-11-25 med oförändrat innehåll gällande punkten Obehöriga. Ordningsreglerna bifogas yttrandet.
Vad gäller anmälarens utlämnandeframställningar framgår av utredningen att anmälaren tidigare erhållit utförlig information om vården liksom kopior av journalen. I samband med de diskussioner och meningsskiljaktigheter kring vård och behandling som uppstod i ett senare skede har man inte uppfattat att anmälaren på nytt begärt journalkopior. Regionstyrelsen konstaterar att efter att kliniken genom JO-anmälan uppmärksammats på detta har begäran prövats i sedvanlig ordning och sjukhuset har 2011-01-17 lämnat ett beslut med överklagandehänvisning till anmälaren. Beslutet bifogas yttrandet [bilagan har här utelämnats; JO:s anmärkning].
Mot bakgrund av ovanstående bedömer regionstyrelsen att neurologiska kliniken, Skånes universitetssjukhus följt gällande regelverk.
Yttrandet från neurologiska kliniken, undertecknat av klinikchefen Jesper Petersson, hade följande lydelse.
Bakgrund
Anmälarens dotter C. har vårdats på Neurologiska kliniken under hösten 2010. Hon drabbades av en mycket allvarlig sjukdom med svåra neurologiska symptom. Undertecknad har gått igenom allt journalmaterial och även pratat med patientansvarig läkare Eva Ask. Med anledning av patientens sjukdom har vården bedrivits med mycket omfattande och regelbundna kontakter med patientens anhöriga även inkluderande anmälaren. På grund av inskränkt förmåga att förmedla sig och ta tillvara på sina egna intressen utsåg överförmyndarenheten en god man till C. I dokumenterade samtal med patientens anhöriga utsågs gemensamt patientens sambo till "närmaste anhörig". Den 28 oktober meddelades anmälaren att hon tills vidare inte fick vistas på Neurologiska kliniken i Malmö. Beslutet fattades av undertecknad, efter samråd med patientansvarig läkare, på följande grunder:
(1) Det bedömdes föreligga en omedelbar fara för patienten själv, då det framkommit uppgifter om att anmälaren skulle kunna påverka patientens medicinska vård på ett ogynnsamt sätt. Bakgrunden till dessa misstankar finns dokumenterade i journalen. Situationen upplevdes tillräckligt allvarlig för att vi med stöd av ordningsreglerna för Skånes universitetssjukhus kontaktade anmälaren och meddelade att vistelseförbud förelåg.
(2) Därtill förelåg en lång rad händelser som utgjorde ett direkt arbetsmiljöproblem för den personal som skulle utföra en säker vård. Att under rådande omständigheter inte kunna garantera en god och säker vård var i sig skäl nog att utfärda vistelseförbudet. Eftersom det fortsatt förelåg mycket täta kontakter med patientens anhöriga fanns goda möjligheter att fortlöpande ompröva vistelseförbudet och återigen tillåta besök om förutsättningarna skulle ändras.

Dnr 6758-2010 Sid 3 (6)
Kommentar Allmänt kan sägas att det inte är ovanligt att anhöriga till patient med svår neurologisk sjukdom kan reagera mycket starkt. Det är givetvis att beklaga när den här typen av åtgärder måste sättas in, vilket sker ytterst sällan. I de allra flesta fall kan samtal lösa dessa frågor på ett för alla parter tillfredställande sätt. Dock måste patientsäkerheten och en god arbetsmiljö, som är en förutsättning för patientsäkerheten, alltid kunna upprätthållas på ett tillfredsställande sätt. För övrigt framkommer i anmälan att anmälaren har önskat journalutdrag. Anmälaren har inledningsvis under den aktuella vårdperioden fått utförlig information om vården liksom kopior av journalen. I samband med de diskussioner och meningsskiljaktigheter kring vård och behandling som uppstod i ett senare skede, har man tyvärr inte uppfattat att hon muntligen kan ha gjort en kompletterande begäran om journalkopior. Neurologiska kliniken beklagar detta och har hänskjutit utlämnandefrågan till myndigheten för prövning. Sjukhuschefen har därefter fattat ett formellt och överklagbart beslut som tillställts anmälaren tillsammans med besvärshänvisning.
De till remissvaret fogade ordningsreglerna, i aktuellt avsnitt uppdaterade den 25 november 2010, hade under punkten "Obehöriga" följande lydelse (innehållet i sak var detsamma före uppdateringen).
Reglerna är att SUS [Skånes universitetssjukhus; JO:s anmärkning] ­ utifrån patientsäkerhets-, smittskydds- och arbetsmiljösynpunkt ­ suveränt bestämmer vilka personer som får vistas här. SUS beslutar således vilka funktioner som ska finnas i olika lokaler, t.ex. väntrum, undersökningsrum, sammanträdesrum, etc. En person som inte respekterar detta, liksom en person som befinner sig "i rätt rum" men stör ordningen, kan avvisas. SUS ska i första hand själv vidtaga nödvändiga åtgärder för upprätthållande av ordning och säkerhet, vid behov med hjälp av väktare. Visar sig resurserna vara otillräckliga ska polis tillkallas. Den som obehörigen intränger eller kvarstannar i byggnad kan dömas för olaga intrång jämlikt 4 kap. 6 § brottsbalken.
Diana Lindgren Sälöen bereddes tillfälle att kommentera remissvaret.
Journalen avseende C. inhämtades från kliniken.
Från Socialstyrelsen inhämtades beslut den 23 augusti 2011 i ärende dnr 9.235384/2010.
Bedömning
Frågan om s.k. besöksförbud
JO har flera gånger uttalat sig i frågan om allmänhetens tillträde till myndigheters lokaler (se bl.a. JO:s ämbetsberättelser 1982/83 s. 203 och 2006/07 s. 408). Ett sjukhus utgör inte någon allmän plats. Tillträde till lokalerna är därför beroende av eventuella regler som utfärdats av den som driver verksamheten. I praktiken innebär det att endast den som har ett befogat intresse av tillträde till lokalerna har rätt att vistas där. Mot denna bakgrund finns det inte anledning att ha några invändningar mot de ordningsregler som utfärdats för sjukhuset och som innebär att en person som befinner sig på sjukhuset och stör ordningen där kan avvisas.

Dnr 6758-2010 Sid 4 (6)
Det kan konstateras att varken regionstyrelsen eller klinikchefen i yttrandena till JO har tagit avstånd från den beskrivning som lämnats i anmälan till JO. I klinikchefens yttrande anges att han, efter samråd med patientansvarig läkare, fattade ett beslut om "vistelseförbud" och att detta gällde "tills vidare". A.B. har således inte avvisats från sjukhuset, utan meddelats ett förbud att komma dit.
Lagen (1996:981) om besöksinskränkningar vid viss tvångsvård gäller beträffande besök på vårdinstitutioner och sjukvårdsinrättningar till dem som är tvångsintagna för vård enligt bl.a. lagen (1991:1128) om psykiatrisk tvångsvård och lagen (1988:870) om vård av missbrukare i vissa fall. Om det med hänsyn till bl.a. vårdens bedrivande är nödvändigt med inskränkningar av besök, får, enligt lagens 3 §, huvudmannen för vårdinstitutionen eller vårdinrättningen i särskilda fall besluta om besöksrestriktioner. Ett sådant beslut kan vara generellt eller avse besök av en viss person eller vissa personer. Ett beslut enligt 3 § får enligt 5 § överklagas genom s.k. förvaltningsbesvär hos allmän förvaltningsdomstol. Som anmälaren anfört var lagen om besöksinskränkningar vid viss tvångsvård inte tillämplig i detta fall, eftersom C. vårdades enligt hälso- och sjukvårdslagen (1982:763). Det har inte heller varit fråga om ett sådant beslut om kontaktförbud som prövas av åklagare enligt lagen (1988:688) om kontaktförbud.
C. var medvetslös och kunde inte uttala någon egen uppfattning i frågan om hennes mor skulle tillåtas besöka henne. Såvitt framkommit var det inte på begäran av den gode mannen, C:s sambo, som A.B. förbjöds att besöka sin dotter på kliniken, utan initiativet till beslutet synes ha kommit från den patientansvariga läkaren och beslutet fattats av klinikchefen.
Den självklara utgångspunkten måste givetvis vara att en nära anhörig till en svårt sjuk person som vårdas på sjukhus ska ges mycket goda möjligheter att träffa patienten. Under vissa förhållanden kan det dock vara nödvändigt att förbjuda en person att besöka en patient. Det torde röra sig främst om situationer när en person utgör en direkt fara för patienten eller skapar mycket svåra arbetsmiljöproblem (jfr Högsta förvaltningsdomstolens dom den 7 november 2012 i mål nr 2486-11).
Ett beslut om att förbjuda någon att tills vidare besöka en anhörig som vårdas på ett sjukhus måste enligt min mening vara att betrakta som ett beslut i kommunallagens (1991:900) mening och inte som en åtgärd av rent verkställande art. Det har därför ankommit på regionstyrelsen eller den som styrelsen delegerat ansvaret till att fatta beslut i frågan. Klinikchefen har således inte ­ i avsaknad av delegation ­ kunnat fatta beslutet.
Regionstyrelsen borde ha fattat det aktuella beslutet. Därigenom hade detta kunnat bli föremål för laglighetsprövning enligt bestämmelserna i 10 kap. kommunallagen. Det är en brist i hanteringen att så inte skedde.
Med utgångspunkt från de uppgifter som lämnats i regionens yttranden och vad som framgår av journalanteckningarna anser jag att det kan ifrågasättas om omständigheterna var sådana att det var motiverat att förbjuda A.B. att tills vidare

Dnr 6758-2010 Sid 5 (6)
besöka kliniken. Såvitt framgår av det beslut jag inhämtat från Socialstyrelsen flyttades dock C. från kliniken några dagar efter det att A.B. förbjudits att komma dit. Det synes alltså ha rört sig om en mycket kort period som "vistelseförbudet" rent faktiskt var aktuellt. Jag anser mig därför kunna lämna saken med de uttalanden som har gjorts.
Handläggningen av utlämnandeärendet
A.B. har även klagat på hanteringen av hennes framställningar om att få ta del av dotterns journaler.
Grundläggande bestämmelser om allmänna handlingar och offentlighet för sådana handlingar finns i 2 kap. tryckfrihetsförordningen (TF). Där regleras även primärt frågan om utlämnande av allmänna handlingar.
Av 2 kap. 12 § TF framgår att en allmän handling som får lämnas ut ­ dvs. som inte omfattas av någon sekretessbestämmelse ­ på begäran "genast eller så snart det är möjligt" på stället utan avgift ska tillhandahållas den som önskar ta del av handlingen. Denne har enligt 2 kap. 13 § TF även rätt att mot fastställd avgift få en kopia av handlingen till den del den får lämnas ut. En sådan begäran ska behandlas skyndsamt.
JO har i ett flertal beslut uttalat att innebörden av regleringen är att besked i en utlämnandefråga normalt bör lämnas redan samma dag som begäran gjorts. Någon eller några dagars fördröjning kan dock godtas om en sådan fördröjning är nödvändig för att myndigheten ska kunna ta ställning till om den efterfrågade handlingen är allmän och offentlig. Ett visst dröjsmål är även ofrånkomligt om begäran t.ex. avser eller fordrar genomgång av ett omfattande material. Skyndsamhetskravet innebär att utlämnandeframställningar måste ges företräde framför annan administrativ verksamhet hos myndigheten.
Regionstyrelsen har i remissvaret anfört att berörd personal vid kliniken inte hade uppfattat att A.B. gjort någon framställning om utlämnande av journaler som inte redan besvarats. I journalen har läkaren Eva Ask den 28 oktober 2010 antecknat att "Journalanteckningar kommer inte heller att delas ut". Det finns dock ingen anteckning om att någon utlämnandebegäran framförts. Även om mycket talar för att Eva Ask vid detta tillfälle uppfattade att A.B. önskade ta del av journalhandlingar avseende C. anser jag inte att det är utrett att det förhållit sig på detta sätt. Jag anser således inte att det finns underlag för att kritisera klinikens handläggning av utlämnandefrågan vad gäller tiden innan anmälan till JO gjordes.
Under alla förhållanden blev dock myndigheten uppmärksammad på A.B:s önskemål om utlämnande av journalhandlingar genom den remiss som JO skickade till regionstyrelsen den 30 november 2010. Jag utgår från att remissen nådde myndigheten i början av december 2010. Ett avslagsbeslut i utlämnandeärendet fattades emellertid inte förrän den 17 januari 2011. En handläggningstid om en och

Dnr 6758-2010 Sid 6 (6)
en halv månad står i strid med det i tryckfrihetsförordningen grundlagsfästa skyndsamhetskravet och är oacceptabel. Kliniken förtjänar kritik för hanteringen. ________________ Ärendet avslutas med den kritik som har uttalats.

