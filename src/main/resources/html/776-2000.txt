Justitieombudsmannen Jan Pennlöv

BESLUT
Datum 2001-01-31

Dnr 776-2000

Sid 1 (3)

En kronofogdemyndighet har underlåtit att fatta beslut med anledning av en begäran om anstånd med avhysning
I en anmälan till JO kritiserade J.B. ­ såsom ombud för M. och T.B. ­ Kronofogdemyndigheten i Malmö för dess agerande i samband med att makarna B. avhystes från sin lägenhet. Han anförde i huvudsak följande. Efter ansökan av Fastighets AB Skånebo avhystes M. och T.B. från sin lägenhet den 22 juni 1999. Makarna B. var dock helt oförberedda på att avhysningen skulle ske den dagen. När kronofogdemyndighetens personal anlände var T.B. inte påklädd och M.B. inte ens hemma. Paret B. hade nämligen en överenskommelse med Margareta Ohlsson på kronofogdemyndigheten om att avhysningen skulle ske först den 29 juni. Margareta Ohlsson hade lovat att ringa om det inte var i sin ordning att förrättningen hölls den 29 juni. Hon hörde dock aldrig av sig.
­­­
JO lånade in och granskade kronofogdemyndighetens akt rörande avhysningen av M. och T.B. Därefter remitterades ärendet till kronofogdemyndigheten i Malmö för yttrande. Kronofogdemyndigheten (regionkronodirektören Lennart Bjerkner) framförde som sin uppfattning att målet handlagts i enlighet med gällande regler och föreskrifter. I remissvaret hänvisade kronofogdemyndigheten till ett yttrande av enhetschefen Eilert Nilsson samt två PM upprättade av kronoinspektören Margareta Ohlsson.
Sedan J.B. hade yttrat sig över vad kronofogdemyndigheten anfört kompletterade kronofogdemyndigheten på JO:s anmodan remissvaret. Av remissvaren framgår bl.a. följande.
Vid telefonsamtalet den 16 juni 1999 mellan Margareta Ohlsson och M.B. ville M.B. att förrättningen den 22 juni skulle skjutas upp till måndagen den 28 juni. Han angav emellertid inte något skäl för sin begäran. Det saknades därför grund för att utan sökandens ­ Fastighets AB Skånebo ­ medgivande bevilja anstånd. Margareta Ohlsson informerade M.B. om att kronofogdemyndigheten inte kunde lämna något anstånd och hänvisade honom att vända sig till sökanden. M.B. uppgav att han skulle kontakta sökanden. Margareta Ohlsson gav inte M.B. något

Riksdagens ombudsmän Box 16327 103 26 Stockholm Besök: Västra Trädgårdsgatan 4

E-post: Telefon: Texttelefon: Fax:

justitieombudsmannen@jo.se 08-786 40 00 08-786 61 15 08-21 65 58

www.jo.se

Dnr 776-2000 Sid 2 (3)
löfte om att återkomma i frågan om anstånd. Den 22 juni kontaktade Margareta Ohlsson sökanden och fick då uppgift om att inget anstånd var aktuellt.
Avhysningen skedde i enlighet med de rutiner som normalt tillämpas av kronofogdemyndigheten. Förutom Margareta Ohlsson och ytterligare en person från kronofogdemyndigheten var en representant från Fastighets AB Skånebo närvarande. M.B. var mycket upprörd över situationen och menade att kronofogdemyndigheten var skyldig att lämna anstånd med avhysningen så att makarna själva skulle hinna flytta. Han ville trots kronofogdemyndighetens upprepade försök att förklara inte förstå att anstånd inte kunde medges.
­­­
I sitt beslut den 31 januari 2001 gjorde JO Pennlöv följande bedömning av kronofogdemyndighetens hantering av frågan om anstånd.
Av utredningen framgår att M.B. vid telefonsamtalet med Margareta Ohlsson den 16 juni 1999 framförde önskemål om anstånd med avhysningen. Det råder dock delade meningar om huruvida han angav några skäl för sin anståndsbegäran och om vad Margareta Ohlsson svarade. Helt klart är dock att M.B:s begäran om anstånd resulterade i att Margareta Ohlsson fattade ett beslut i frågan. Det är innehållet i detta beslut som makarna B. och Margareta Ohlsson är oeniga om. Beslutet har, såvitt framgår av handlingarna, inte på något sätt dokumenterats i akten. Oavsett om M.B. medgavs anstånd eller om han förvägrades det borde kronofogdemyndigheten ha antecknat beslutet. I det ena fallet rör det sig nämligen om ett beslut som påverkar möjligheten att verkställa avhysningen och i det andra fallet om ett överklagbart avslagsbeslut, varom mera nedan. För sin underlåtenhet i detta avseende förtjänar kronofogdemyndigheten kritik.
Eftersom ytterligare utredning sannolikt inte skulle bringa klarhet i vad Margareta Ohlsson svarade M.B. går jag inte vidare i utredningen i den delen. Med anledning av de uppgifter Margareta Ohlsson själv har lämnat om sitt agerande med anledning av telefonsamtalet vill jag dock anföra följande.
Margareta Ohlsson har uppgivit att hon inte medgav M.B. något anstånd och att ­ som det får förstås ­ skälet till det var att ett sådant inte lagligen kunde ges utan sökandens medgivande, eftersom M.B. inte angivit något skäl för sin begäran.
Avhysning är för den enskilde som regel en mycket ingripande åtgärd. Lagstiftningen innehåller därför regler som skall skydda den som skall avhysas. Enligt 16 kap. 3 § utsökningsbalken (UB) skall en avhysning genomföras så att skälig hänsyn tas till såväl sökandens intresse som svarandens sociala situation. Av 4 § samma kapitel följer att kronofogdemyndigheten om det behövs med hänsyn till svarandens situation kan medge visst anstånd med avhysningen. Eftersom avhysning, som nyss sagts, är en ingripande åtgärd, anser jag att kronofogdemyndigheten vid en begäran om anstånd, där inga skäl anges, bör efterhöra vad svaranden har för skäl för sin begäran. Utan sådana uppgifter kan kronofogdemyndigheten inte bedöma om anstånd skall ges eller inte. Därtill kommer att ett avslagsbeslut skall motiveras.

Dnr 776-2000 Sid 3 (3)
Ett beslut att vägra anstånd med avhysning kan i enlighet med huvudregeln i UB överklagas (se Utsökning & indrivning, RSV 1996, s. 420). Med hänsyn härtill bör ett beslut av kronofogdemyndigheten att vägra anstånd med avhysning vara skriftligt (jfr JO 1990/91 s. 412, särskilt s. 417).
Frågan om huruvida anstånd borde ha medgivits lämpar sig inte för JO att uttala sig om. I en sådan fråga kan nämligen olika bedömningar göras utan att någon av dem behöver vara fel i rättsligt hänseende. JO brukar inte uttala sig i sådana bedömningsfrågor.

