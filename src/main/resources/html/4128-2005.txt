Chefsjustitieombudsmannen Mats Melin

BESLUT
Datum 2007-06-20

Dnr 4128-2005

Sid 1 (7)

Kritik mot åklagare vid Åklagarmyndigheten, åklagarkammaren i Växjö, för handläggningen av en försvararfråga m.m.
Anmälan Alexander E. Broch framförde i en anmälan och i kompletteringar till denna kritik mot en åklagare vid Åklagarmyndigheten, åklagarkammaren i Växjö, och mot Polismyndigheten i Kronobergs län. Han var missnöjd bl.a. med handläggningen av en begäran om att en offentlig försvarare skulle förordnas och begäran om att få en kopia av en allmän handling.
Utredning Handlingar i åklagarkammarens ärende 206A-2699-04 och polismyndighetens ärende K19669-04 infordrades och granskades. Vidare inhämtades muntliga upplysningar från Marie H., ekonom vid eko-enheten inom polismyndigheten, samt från dåvarande kammaråklagaren Dan S.
Av handlingarna och upplysningarna framgick bl.a. följande. Den 3 september 2003 beslutade Skatteverket om revision hos X. Under revisionen företräddes denne av Alexander E. Broch. Revisionen resulterade bl.a. i att Skatteverket gav in en polisanmälan mot X. Dan S. beslutade den 20 december 2004 att inleda förundersökning rörande bokföringsbrott och försvårande av skattekontroll. X antecknades som skäligen misstänkt för brotten.
I en skrivelse daterad den 16 juni 2005, ställd till polismyndigheten, Marie H., begärde Alexander E. Broch bl.a. att få en kopia av Skatteverkets polisanmälan.
Av en skrivelse upprättad av Alexander E. Broch den 17 juni och ställd till polismyndigheten, Marie H., framgår att Alexander E. Broch, med anledning av skrivelsen dagen före, hade kontaktats av Marie H. och fått besked att åklagaren hade beslutat att han inte kunde företräda X inför polismyndigheten, att förhör skulle hållas med denne samt att en offentlig försvarare skulle förordnas. Till sin skrivelse fogade Alexander E. Broch en fullmakt för honom att företräda X och uppgav att om åklagaren var av en annan uppfattning i frågan om han kunde företräda sin klient ville han skyndsamt få ett beslut i saken. Till dess att han

Riksdagens ombudsmän Box 16327 103 26 Stockholm Besök: Västra Trädgårdsgatan 4

E-post: Telefon: Texttelefon: Fax:

justitieombudsmannen@jo.se 08-786 40 00 08-786 61 15 08-21 65 58

www.jo.se

Dnr 4128-2005 Sid 2 (7)
erhållit ett beslut var det hans klients uppfattning att han var ombud för denne. För det fall att man beslutade att förordna offentlig försvarare för X var denne bekymrad över att man inte accepterade hans val av ombud. Vidare angavs att på "nuvarande stadium" önskades advokaten Stig Barrdahl som offentlig försvarare. Slutligen efterlyste Alexander E. Broch en kopia av Skatteverkets polisanmälan alternativt, om polismyndigheten inte ansåg att handlingen kunde lämnas ut, ett beslut med "besvärshänvisning". ­ Åklagarkammaren tillställdes en kopia av skrivelsen.
Den 17 juni lämnade Dan S. in en framställan till Växjö tingsrätt om att en offentlig försvarare skulle förordnas för X. I framställan angav han att denne uppgett att han godtog den försvarare som rätten förordnar. Den 20 juni förordnade tingsrätten advokaten Claes-Göran Swenneby till offentlig försvarare för X.
I en skrivelse daterad den 23 juni (ställd till polismyndigheten, kopia till åklagarkammaren) efterfrågade Alexander E. Broch på nytt bl.a. kopia av beslutet om att han inte kunde vara ombud för X och av Skatteverkets polisanmälan.
Den 30 juni kom en skrivelse från Stig Barrdahl, ställd till polismyndigheten, in till åklagarkammaren. I skrivelsen angav Stig Barrdahl bl.a. att han hade kontaktats av X och att denne önskade att Stig Barrdahl skulle vara hans offentliga försvarare. Samma dag besvarade kammaråklagaren Kennert A. skrivelsen genom att hänvisa till Dan S. Vidare angavs att Dan S. hade semester och att han åter skulle vara i tjänst den 1 augusti. Den 19 augusti skrev Dan S. till Stig Barrdahl och angav att anledningen till att Claes-Göran Swenneby hade förordnats till offentlig försvarare var att X i samband med ett tidigare planerat förhör hade uppgett att han godtog den försvarare som rätten förordnade. För det fall X ville byta försvarare hänvisades han att begära detta vid tingsrätten.
Ärendet remitterades till polismyndigheten för upplysningar och yttrande över handläggningen av ärendet, särskilt med avseende på bl.a. följande frågeställningar.
1. Såväl X som dennes ombud Alexander E. Broch har i skrivelser till polismyndigheten framfört önskemål såvitt avser frågan om vem som skall företräda X under den aktuella förundersökningen. Hur har dessa framställningar, innehållande bl.a. begäran om att få ta del av beslut, handlagts?
2. Hur har Alexander E. Brochs begäran om att få ta del av Skatteverkets polisanmälan handlagts?
Vilka kontakter har förevarit mellan polisen och åklagare i ovanstående frågor?
Polismyndigheten (polismästaren Håkan F.) inkom med ett yttrande till vilket var fogat upplysningar från chefen för eko-enheten, inspektören Johan A.

Dnr 4128-2005 Sid 3 (7)
Johan A. upplyste bl.a. följande.
Bakgrundsfakta
Alexander E. Broch är informerad om att all kontakt i ärendet beträffande X sker via X:s offentliga försvarare, advokat Stig Barrdahl, och kontakten med Alexander E. Broch är i hans egenskap av företrädare av Brochs Redovisningsbyrå KB.
Fråga 1
Genom Marie H. informerades Alexander E. Broch redan i juni 2005 om Dan S:s besked om att Broch inte kunde vara X:s juridiska ombud. Detta eftersom han är involverad i den bokföringsbyrå som har skött X:s bokföring samt att han upprättat X:s deklarationer. Alexander E. Broch informerades samtidigt om att han kommer att bli kallad till förhör i ärendet i egenskap av företrädare för Brochs Redovisningsbyrå. ­­­­­
Alexander E. Broch har under sommaren och hösten 2005 muntligen blivit informerad av utredare Marie H. att vända sig till kammaråklagare Dan S. med sina frågor eftersom det är denne som är förundersökningsledare i ärendet.
Fråga 2 Marie H. har per telefon den 17 juni 2005 muntligen ­ via X ­ meddelat Alexander E. Broch att begärda handlingar inte kan lämnas ut till honom då han inte är X:s offentliga försvarare samt hänvisat honom till kammaråklagare Dan S.
Håkan F. anförde bl.a. följande.
I det aktuella ärendet leds förundersökningen av kammaråklagare Dan S. I rollen som förundersökningsledare ingår att fatta beslut inom ramen för brottsutredningen. Polisens roll i en åklagarledd förundersökning är att genomföra brottsutredningen utifrån givna direktiv.
I det nu aktuella ärendet har flera av inlagorna varit ställda till polismyndigheten oaktat att de rätteligen skulle hanterats av åklagare. ­­­­­ Polismyndighetens bedömning är att ­ bortsett från vissa brister i den skriftliga dokumentationen beträffande kontakter med förundersökningsledare m.fl. ­ utredningspersonalen vid eko-enheten hanterat ärendet på ett med hänsyn till omständigheterna rimligt sätt. När det gäller beskedet till Broch ­ genom X ­ om att han ej kunde få del av handlingar i ärendet har berörd personal på eko-enheten informerats om hur en begäran om att få del av allmänna handlingar skall hanteras och dokumenteras. Detta i enlighet med en tjänsteföreskrift 2005:4 som i sin nya lydelse gäller per den 1 juli 2005.
Ärendet remitterades därefter till Åklagarmyndigheten för upplysningar och yttrande i följande avseenden.
1. Såväl X som dennes befullmäktigade ombud Alexander E. Broch har i skrivelser som ställts till polismyndigheten och skickats i kopia till åklagarkammaren framfört önskemål såvitt avser frågan om vem som skall företräda X under den aktuella förundersökningen. Hur handlades dessa framställningar, innehållande bl.a. begäran om att få ta del av beslut?
2. Vilka överväganden gjordes avseende handläggningen av advokat Stig Barrdahls skrivelse angående byte av försvarare m.m.?

Dnr 4128-2005 Sid 4 (7)
3. Vilka överväganden gjordes beträffande den begäran som Alexander E. Broch, i sin egenskap av ombud för X, ställde till polismyndigheten och skickade i kopia till åklagarkammaren med önskemål om att få ta del av Skatteverkets polisanmälan?
Åklagarmyndigheten (genom överåklagaren Krister W.) inkom med ett yttrande till vilket var fogat upplysningar från chefsåklagaren Christer Johansson (här utelämnade) och upplysningar med bilagor från Dan S. (bilagorna är här utelämnade).
Dan S.
Jag hade semester under vecka 26-30 2005.
1-2. Som jag tidigare muntligen upplyst förordnades offentlig försvarare för A.B. helt i enlighet med hans önskemål.
Jag uppdrog härefter, sedan jag tagit del av bilaga 1 (Brochs skrivelse daterad den 17 juni 2005, JO:s anmärkning), till utredaren Marie H. att hon skulle meddela Alexander E. Broch att han inte kunde företräda klienten i brottmålet utan att detta fick överlåtas till en för uppdraget lämplig person, vilken i detta fall redan var förordnad av tingsrätten. Anledningen till att Broch inte fick besked utan föranleddes att skicka en påminnelse, bilaga 2 (Brochs skrivelse daterad den 23 juni 2005, JO:s anmärkning), känner jag inte till.
Under min semester inkom skrivelse från advokat Barrdahl angående försvararförordnandet, bilaga 3, vilken jag, efter att besked lämnats om pågående semester, bilaga 4, besvarade den 19 augusti 2005, bilaga 5.
När det gäller ett eventuellt byte av försvarare har jag lämnat min syn på saken i bilaga 5 och detta grundar sig bl.a. på att advokat Barrdahl tillsammans med X bättre kunde ange skälen för ett byte av försvarare samt varför det skulle förordnas en försvarare från Malmö.
3. I samband med att jag gav Marie H., se ovan, i uppdrag att kontakta Broch gav jag också uttryck för min uppfattning att anmälan enligt min uppfattning inte skulle göras tillgänglig för den misstänkte eller av honom utsett ombud med hänsyn till vissa känsliga uppgifter i densamma.
Krister W.
Bedömning
Av Dan S:s yttrande framgår att offentlig försvarare förordnades i enlighet med X:s önskemål. Åklagarmyndigheten har inte anledning att ifrågasätta den uppgiften. Dan S. har vidare uppgett att då ett byte av offentlig försvarare aktualiserades ansåg han att X och advokat Barrdahl var bättre skickade att till tingsrätten ange skälen för detta önskemål. Myndigheten delar den bedömningen.
Såvitt avser den begäran om att ta del av Skatteverkets polisanmälan har kompletterande upplysningar inhämtats per telefon från kammaråklagare Dan S. Denne har därvid uppgett att han vid det aktuella tillfället gjorde den bedömningen att ett utlämnande av anmälan skulle vara till men för utredningen eftersom den misstänkte då ännu inte var hörd.
Rätten för en misstänkt och hans försvarare att ta del av förundersökningsmaterial regleras i 23 kap. 18 § rättegångsbalken. De har rätt att fortlöpande ta del av sådant material i den mån det kan ske utan men för utredningen. Att i en utrednings inledningsskede innan några egentliga förhör hållits tillställa den misstänkte en anmälan av aktuellt slag kan normalt inte ske utan något men för utredningen.
Alexander E. Broch yttrade sig.
Därefter inhämtades bl.a. att Dan S. den 5 april 2007 väckte åtal mot X för bokföringsbrott och försvårande av skattekontroll.

Dnr 4128-2005 Sid 5 (7)
Bedömning Handläggningen av försvararfrågan Regler om den misstänkte och hans försvar finns i 21 kap. rättegångsbalken (RB). Av bestämmelserna i 21 kap. 3 § första och andra stycket RB framgår att den misstänkte vid sin talans förberedande och utförande får biträdas av försvarare. Vidare framgår att försvararen utses av den misstänkte och att, om den misstänkte har ställt rättegångsombud för sig, ombudet anses som försvarare.
Det har inte föreskrivits någon särskild form för att utse privat försvarare. En försvarare kan utses antingen genom att den misstänkte muntligen inför undersökningsledaren, åklagaren eller rätten anger en viss person som sin försvarare eller genom att han skriftligen uppger vem som skall försvara honom. Om den misstänkte har gett ett ombud fullmakt att föra hans talan, är ombudet att anse som försvarare.
I 21 kap. 3 a § RB anges under vilka förutsättningar en offentlig försvarare skall förordnas. Vidare stadgas att om den misstänkte biträds av försvarare som han själv har utsett, skall inte vid sidan av denne någon offentlig försvarare förordnas. Att en offentlig försvarare förordnas av rätten framgår av 21 kap. 4 § RB. Om den misstänkte till offentlig försvarare har föreslagit någon, som är behörig därtill, skall denne förordnas om inte hans eller hennes anlitande skulle medföra avsevärt ökade kostnader eller eljest särskilda skäl föranleda annat (21 kap. 5 § andra stycket RB). Om den misstänkte, sedan rätten förordnat någon till offentlig försvarare, själv utser annan försvarare, skall förordnandet återkallas, om det inte skulle uppstå synnerlig olägenhet (21 kap. 6 § första stycket RB).
Enligt 21 kap. 3 § tredje stycket RB får en person inte vara försvarare, om han har eller har haft uppdrag åt den misstänkte eller ekonomiska förbindelser med denne och omständigheterna är ägnade att minska förtroendet för hans förmåga att iaktta vad som åligger en försvarare enligt 7 § första stycket. Det ankommer på rätten att pröva huruvida jäv föreligger och att i förekommande fall avvisa försvararen eller besluta om entledigande av honom som offentlig försvarare. Har försvarare utsetts och anser åklagaren redan under förundersökningen att jäv föreligger, bör han anmäla detta till rätten, som har att meddela beslut i frågan (prop. 1981/82:57 s. 16).
Av utredningen framgår att Alexander E. Broch den 17 juni 2005 fick ett muntligt besked av Marie H. att åklagaren ansåg att han inte kunde vara ombud i målet. Vid den tidpunkten hade Alexander E. Broch inte presenterat någon fullmakt att företräda X under förundersökningen. Inte heller hade, såvitt känt, X muntligen eller skriftligen utsett Alexander E. Broch till sin försvarare. Det besked som lämnades Alexander E. Broch i det skedet måste därför snarast uppfattas som en upplysning från åklagaren om vilken inställning denne hade i frågan om Alexander E. Broch kunde vara X:s försvarare. Jag har inget att erinra mot att en åklagare på det sättet formlöst uttrycker sin inställning i en sådan fråga.
I Alexander E. Brochs skrivelse av den 17 juni, som diariefördes hos åklagarkammaren den 20 juni, och till vilken hade fogats en fullmakt för honom att

Dnr 4128-2005 Sid 6 (7)
företräda X, angav han emellertid bl.a. att han ansåg sig vara X:s ombud och att om åklagaren hade en annan uppfattning i frågan ville han få del av ett beslut om detta. Vidare angav han att X var bekymrad över att hans önskemål om vem som skulle vara hans ombud inte accepterades och att han "på nuvarande stadium" begärde att Stig Barrdahl skulle förordnas som offentlig försvarare.
Enligt min uppfattning går det inte att klart utläsa av Alexander E. Brochs skrivelse vilken inställning som X hade i försvararfrågan. Skrivelsen kan väl tolkas på det sättet att X i första hand begärde att Alexander E. Broch skulle tillåtas vara hans privata försvarare eller som en begäran om att Alexander E. Broch skulle förordnas som hans offentlige försvarare. Dessutom innehåller skrivelsen ett förslag på att annan person skall förordnas som X:s offentlige försvarare ifall ett sådant förordnande skulle bli aktuellt. Det råder däremot inte något tvivel om att Alexander E. Broch inte delade åklagarens uppfattning i frågan om han kunde uppträda som X:s försvarare.
Såvitt framgår av utredningen i ärendet föranledde skrivelsen ingen annan åtgärd från Dan S:s sida än att han uppdrog åt Marie H. att meddela Alexander E. Broch att denne inte kunde företräda X i brottmålet. Som tidigare angetts har emellertid åklagaren ingen beslutanderätt i frågan om vem som får vara den misstänktes försvarare utan skall i stället ­ om han anser att jäv föreligger ­ anmäla detta till rätten. Detsamma måste för övrigt anses gälla även om åklagaren av annan anledning anser att någon är olämplig som ombud eller försvarare. Jag har tidigare även nämnt att en offentlig försvarare inte skall förordnas om den misstänkte biträds av en försvarare som han själv har utsett, att om den misstänkte till offentlig försvarare har föreslagit någon skall denne som huvudregel förordnas samt att ett förordnande om offentlig försvarare, med visst undantag, skall återkallas om den misstänkte själv utser annan försvarare. Enligt min uppfattning borde Dan S. därför ­ när han mottog Alexander E. Brochs skrivelse ­ skyndsamt antingen ha kontaktat denne för att få klarhet i X:s inställning i försvararfrågan och därefter ha vidtagit erforderliga åtgärder eller ha vidarebefordrat skrivelsen till tingsrätten. I det senare fallet hade det då ålegat tingsrätten att närmare utreda X:s inställning. Om Dan S. ansåg att Alexander E. Broch, exempelvis på grund av bestämmelserna i 21 kap. 3 § tredje stycket RB, inte kunde vara X:s försvarare, borde han samtidigt ha uppgett detta till tingsrätten.
Stig Barrdahls skrivelse angående byte av försvarare m.m.
I en skrivelse daterad den 29 juni 2005 ställd till polismyndigheten uppgav Stig Barrdahl bl.a. att han hade kontaktats av X och att denne angett att han önskade att Stig Barrdahl skulle bli hans offentliga försvarare. Av skrivelsen synes framgå att Stig Barrdahl kände till att annan advokat var förordnad som offentlig försvarare. I ett svarsbrev upprättat dagen därpå hänvisade Kennert A. till förundersökningsledaren Dan S. för kommunikation angående handläggningen av ärendet. Vidare angav han att Dan S. hade semester och skulle återkomma i tjänst v. 31, dvs. den 1 augusti. Dan S. besvarade skrivelsen den 19 augusti.

Dnr 4128-2005 Sid 7 (7)
Bestämmelser om möjligheten för den misstänkte att byta offentlig försvarare finns i 21 kap. 6 § RB. Det är rätten som beslutar när fråga om byte av offentlig försvarare aktualiseras. Jag vill därför inte kritisera det sätt på vilket skrivelsen hanterades.
Begäran att få kopia av Skatteverkets polisanmälan Av utredningen framgår att Alexander E. Broch vid upprepade tillfällen begärde att få en kopia på Skatteverkets polisanmälan. Han begärde även ­ för det fall polisen eller åklagaren ansåg att anmälan inte kunde lämnas ut ­ ett beslut med "besvärshänvisning". Vidare framgår att han muntligen fick besked om att anmälan inte kunde lämnas ut. Enligt Åklagarmyndighetens yttrande gjorde Dan S. den bedömningen att ett utlämnande av anmälan till den misstänkte eller hans ombud skulle vara till men för utredningen.
Enligt 23 kap. 18 § första stycket RB skall då förundersökningen kommit så långt att någon skäligen misstänks för brottet, denne, när han hörs, underrättas om misstanken. Vidare gäller att den misstänkte och hans försvarare har rätt att fortlöpande, i den mån det kan ske utan men för utredningen, ta del av vad som förekommit vid undersökningen.
I förevarande fall har begäran om att få en kopia på polisanmälan handlagts som en begäran grundad på X:s rätt till insyn enligt ovan nämnda bestämmelse i rättegångsbalken och således inte i enlighet med bestämmelserna i tryckfrihetsförordningen. Mot bakgrund av att X hade antecknats som skäligen misstänkt för brottet och också hade kallats till förhör, vid vilket det kan förutsättas att han skulle delges misstanken, har jag ingenting att invända i denna del. Beslutet borde emellertid ha dokumenterats. När Alexander E. Broch sedan begärde att få del av ett skriftligt beslut kunde han ha fått del av dokumentationen.
I princip kan alla åklagarbeslut inom ramen för ett straffprocessuellt förfarande bli föremål för överprövning i materiellt hänseende av högre åklagare. Jag kan inte se att ett beslut att med stöd av bestämmelserna i 23 kap. 18 § RB inte lämna ut visst material till den misstänkte eller hans ombud skulle utgöra ett undantag från denna regel. Med tanke på att Alexander E. Broch vid upprepade tillfällen återkom med begäran om att få en kopia av anmälan och dessutom uttryckligen begärde ett beslut med "besvärshänvisning", borde Dan S. antingen ha kontaktat honom och upplyst om möjligheterna att begära överprövning, eller ha behandlat hans skrivelser av den 17 och 23 juni som en sådan begäran.
­­­
Vad som i övrigt har anförts av Alexander E. Broch eller kommit fram i utredningen ger inte anledning till någon ytterligare åtgärd eller något uttalande från min sida.
Ärendet avslutas med den kritik som ligger i det ovan sagda.

