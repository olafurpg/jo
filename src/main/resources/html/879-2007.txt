Justitieombudsmannen Cecilia Nordenfelt

BESLUT
Datum 2008-01-21

Dnr 879-2007

Sid 1 (3)

Anmälan mot Kronofogdemyndigheten, Göteborgskontoret, om handläggningen av ärenden om utmätning av lön, dröjsmål med att överlämna överklaganden, som även innehöll yrkanden om inhibition, till tingsrätt m.m.
Anmälan Anmälarna (i fortsättningen kallade A och B) klagade på Kronofogdemyndighetens, Göteborgskontoret, och tjänstemannen Susanna Edborgs handläggning av deras ärenden rörande utmätning av lön. A och B anförde därvid bl.a. följande. Myndigheten fattade beslut om utmätning av A:s lön utan föregående kommunicering och utredning av de ekonomiska förhållandena. Dessutom vägrade Susanna Edborg att svara i telefon när de ringde till henne. Utmätningsbeloppet är felaktigt beräknat, vilket medför att utmätning sker med ett för stort belopp. Deras överklagandeskrifter, vilka skickades till Kronofogde-myndigheten den 5 februari 2007 och ankomststämplades där den 7 februari 2007, hade vid tidpunkten för anmälan till JO den 21 februari 2007 ännu inte inkommit till tingsrätten, trots att de innehöll yrkanden om inhibition. Handlingarna kunde heller inte återfinnas vid Kronofogdemyndigheten. Vidare fortgick utmätning trots att överklagande hade skett.
Utredning Handlingar ur Kronofogdemyndighetens akter rörande A och B togs in och granskades.
Anmälningarna remitterades därefter till Kronofogdemyndigheten för yttrande över vad anmälarna hade anfört om hanteringen av överklagandena.
Av Kronofogdemyndighetens, huvudkontoret, genom biträdande processägaren Karin Berglöf Hedar, remissvar framgår i remitterade delar i huvudsak följande. Kronofogdemyndigheten beslutade den 31 januari 2007 om utmätning i A:s lön. Beslutet överklagades av A och hennes överklagande kom, enligt vad västra indrivningsavdelningen upplyst, in till myndigheten den 7 februari 2007 men vidarebefordrades till tingsrätten först den 21 februari 2007. Enligt 18 kap. 10 § utsökningsbalken skall ett överklagande skickas till tingsrätten så snart som

Riksdagens ombudsmän Box 16327 103 26 Stockholm Besök: Västra Trädgårdsgatan 4

E-post: Telefon: Texttelefon: Fax:

justitieombudsmannen@jo.se 08-786 40 00 08-786 61 15 08-21 65 58

www.jo.se

Dnr 879-2007 Sid 2 (3)
möjligt. Av kommentaren till Utsökningsbalken, 3 uppl., sid. 673, framgår att ett överklagande skall skickas över så snart som möjligt men att det har förutsatts att Kronofogdemyndigheten kan dröja något med översändandet om det behövs med hänsyn till ifrågasatt självrättelse. Har klaganden begärt inhibition bör dock Kronofogdemyndigheten genast sända handlingarna till tingsrätten, såvida inte förhållandena är sådana att någon ytterligare verkställighetsåtgärd inte är aktuell. Ett överklagande skall alltså handläggas skyndsamt och detta är, enligt huvudkontorets uppfattning och som JO tidigare påtalat, särskilt viktigt när det i överklagandet finns ett yrkande om inhibition. Kronofogdemyndighetens västra indrivningsavdelning har tillstått att myndigheten inte i tid har överlämnat vare sig A:s eller B:s överklagande till tingsrätten och att detta berodde på ett förbiseende. Västra indrivningsavdelningen skall, enligt vad framgår av avdelningens yttranden, nu ha vidtagit åtgärder för att förhindra att samma misstag upprepas. Kronofogdemyndighetens huvudkontor är av den uppfattningen att överklagandena borde ha överlämnats till tingsrätten genast, dvs. inom en eller ett par dagar efter det att överklagandet kom in till Kronofogdemyndigheten och att det i detta fall har dröjt för lång tid. Hade Kronofogdemyndigheten behövt ytterligare tid för att yttra sig borde överklagandet ändå ha skickats över inom nu angivna tid men med uppgift om att yttrande skulle inkomma inom ytterligare några dagar.
Av de till remissvaren bifogade yttrandena från Kronofogdemyndigheten, västra indrivningsavdelningen, framgår vidare bl.a. följande. Tingsrätten avslog i beslut den 22 februari 2007 A:s begäran om inhibition. Hennes överklagande föranledde Kronofogdemyndigheten att den 21 februari 2007 ändra löneutmätningsbeslutet och mellanskillnaden har återbetalats till A. ­ Av förbiseende kom inte heller B:s överklagande att överlämnas till Göteborgs tingsrätt förrän den 21 februari 2007. Tingsrätten meddelade i beslut den 23 februari 2007 att målet tills vidare inte fick verkställas. B:s överklagande lämnades slutligen utan bifall i beslut av Göteborgs tingsrätt den 11 april 2007. Kronofogdemyndigheten hade vid tiden för B:s överklagande inte fattat beslut om utmätning av lön eller egendom beträffande honom.
A och B kommenterade remissvaren. De tillade bl.a. att Kronofogdemyndigheten till tingsrätten hade utlämnat sekretessbelagda uppgifter, vilka därefter blivit offentliga. Vidare framställde de yrkanden om skadestånd.
Bedömning Jag har i ett beslut den 21 april 2006 anfört bl.a. att när inhibition begärs bör överklagandet genast sändas till tingsrätten (JO:s ämbetsberättelse 2006/07 s. 160). Som Kronofogdemyndigheten har anfört har myndigheten dröjt för lång tid med att sända A:s och B:s överklaganden jämte yrkanden om inhibition till tingsrätten. För detta förtjänar Kronofogdemyndigheten kritik. Jag noterar att den berörda enheten har vidtagit åtgärder för att säkerställa att en begäran om inhibition överlämnas till tingsrätten i rätt tid.
Frågan om utlämnande av sekretessbelagda uppgifter rörande A har behandlats av mig rörande Kronofogdemyndigheten (dnr 2367-2007) och av

Dnr 879-2007 Sid 3 (3)
chefsjustitieombudsmannen Mats Melin rörande Göteborgs tingsrätt (dnr 39402007). Jag finner inte anledning att vidta någon ytterligare åtgärd i denna del. JO är inte behörig att pröva skadeståndsanspråk. Det som i övrigt har förekommit i ärendet ger inte anledning till någon ytterligare åtgärd eller något uttalande från min sida. Ärendet avslutas.

