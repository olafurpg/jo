Justitieombudsmannen Cecilia Nordenfelt

BESLUT
Datum 2009-10-20

Dnr 5994-2008

Sid 1 (3)

Fråga om jäv för Försäkringskassans handläggare och kassans handläggning av denna fråga
Anmälan
I en anmälan till JO anförde D.S. bl.a. följande. I samband med ett avstämningsmöte den 21 augusti 2008 träffade hon sin handläggare vid Försäkringskassan, B-M.K., för första gången. Hon kände då igen handläggaren som sin granne under sex år. De kom överens om att hon skulle få en ny handläggare och att mötet skulle avbrytas men det fortgick ändå över en timme. Hon begärde ut handlingarna i sitt ärende vid besök hos kassan en fredag men ombads komma tillbaka och hämta dem följande måndag. När hon tog del av handlingarna framkom att B-M.K. hade fortsatt att handlägga ärendet ytterligare en knapp månad. B-M.K. hade under den tiden bl.a. hämtat in och tagit del av medicinskt material.
Utredning
Ärendet remitterades till Försäkringskassan som anmodades att yttra sig över det som D.S. anfört i sin anmälan. I sitt remissvar anförde Försäkringskassan bl.a. följande.
­­­
Utredning
Den 21 augusti 2008 träffas D.S. och B-M.K. för första gången i egenskap avförsäkrad och personlig handläggare vid avstämningsmötet på Nordmanna vårdcentral. I samband med detta upptäcker de att de känner igen varandra då de tidigare har bott i samma bostadsområde. Behandlande läkare frågar D.S. om de trots denna upptäckt kan genomföra planerat avstämningsmöte. D.S. och hennes make går då in i mötesrummet och B-M.K. följer efter dem.
Under avstämningsmötet framkommer önskemål från D.S. om ett byte av handläggare med anledning av att hon och B-M.K. känner igen varandra. Avstämningsmötet genomförs med B-M.K. som handläggare och därefter sker handläggarbyte genom att A.M. tar över handläggningen av ärendet. För att möjliggöra en skyndsam handläggning av ärendet, begär B-M.K. in journalhandlingar från kirurgarkivet vid Kungälvs sjukhus samt yttrande från försäkringsmedicinsk rådgivare. När handlingarna kommer in lämnas de över till A.M. som är den som fattar beslut i ärendet. ­­­

Riksdagens ombudsmän Box 16327 103 26 Stockholm Besök: Västra Trädgårdsgatan 4

E-post: Telefon: Texttelefon: Fax:

justitieombudsmannen@jo.se 08-786 40 00 08-786 61 15 08-21 65 58

www.jo.se

Dnr 5994-2008 Sid 2 (3)
Försäkringskassans slutsatser ­­­ Beträffande den påstådda jävssituationen anför Försäkringskassan följande. D.S:s påstående att B-M.K. har brutit mot 11 och 12 §§ förvaltningslagen(1968:223) saknar enligt Försäkringskassans uppfattning grund. B-M.K:s relation till D.S. kan inte sägas vara sådan att något i 11 § förvaltningslagen är aktuellt. Det kan inte sägas att D.S. och B-M.K. känner varandra väl. De har under en period bott i samma bostadsområde och då de träffades på gatan så hälsade de på varandra, men i övrigt har de inte umgåtts eller haft någon kontakt med varandra. D.S. har inte heller någon gång underärendets handläggning uppgett att hon känt igen B-M.K. B-M.K. har inte heller känt igen D.S. förrän vid avstämningsmötet. Det kan därför inte sägas att B-M.K. varit jävig i handläggningen av D.S:s ärende. Så fort D.S:s invändning kom till B-M.K:s kännedom vidtogs de nödvändiga åtgärderna för att undvika att ett jävsförhållande skulle uppkomma. Det kan uppfattas som olämpligt att B-M.K. höll i avstämningsmötet efter det att D.S. framfört sitt önskemål om byte av handläggare. Det är dock ofta svårt att få till ett avstämningsmöte med tanke på att de kallade ofta är uppbokade för lång tid framöver. Att skjuta på avstämningsmötet hade inneburit att handläggningen av ärendet fördröjts. Nu genomfördes mötet och under detta informerades D.S. om att ett handläggarbyte skulle ske. ­­­ Försäkringskassan har vidtagit åtgärder genom att informera den berörda handläggaren om att hon inte borde ha genomfört avstämningsmötet efter upptäckten att hon och D.S. kände igen varandra.
D.S. kommenterade remissvaret.
I ett beslut den 20 oktober 2009 anförde JO Nordenfelt bl.a. följande.
Bedömning Vid Försäkringskassans handläggning av ärenden gäller jävsbestämmelserna i 11 § förvaltningslagen (1986:223), FL. Enligt första stycket 5 i bestämmelsen, som avser s.k. delikatessjäv, är den som ska handlägga ett ärende jävig om det i övrigt, dvs. om punkt 1­4 inte är tillämpliga, finns någon omständighet som är ägnad att rubba förtroendet till hans eller hennes opartiskhet i ärendet.
Av 12 § första stycket FL följer att den som är jävig inte får delta vid behandlingen av ärendet. Han eller hon får dock vidta åtgärder som inte någon annan kan vidta utan olägligt uppskov. Om en fråga om jäv mot någon har uppkommit och annan inte trätt i hans eller hennes ställe ska myndigheten, enligt tredje stycket samma lagrum, snarast besluta i jävsfrågan.
Det är inte möjligt att uttömmande ange alla de situationer i vilka det kan förekomma delikatessjäv. Som ett typiskt exempel kan nämnas att en tjänsteman är nära vän eller har en djup konflikt med en part i ett ärende. Frågan om delikatessjäv kräver en samlad bedömning av omständigheterna i varje särskilt fall.
Av utredningen i ärendet framgår att B-M.K. och D.S. tidigare har bott i samma bostadsområde och därmed varit ytligt bekanta med varandra. Detta förhållande

Dnr 5994-2008 Sid 3 (3)
kan inte i sig anses ha medfört att jäv förelegat. Försäkringskassan borde emellertid omgående ha tagit ställning till den jävsinvändning som D.S. framställde. Med den kritik som ligger i det ovan sagda avslutar jag ärendet.

