Justitieombudsmannen Cecilia Nordenfelt

BESLUT
Datum 2008-03-05

Dnr 3221-2007

Sid 1 (2)

Anmälan mot Försäkringskassan, försäkringskontoret Falun, angående handläggningen av en begäran om utlämnande av kopia av en handling
Anmälan
I en anmälan, som kom in till JO den 18 juli 2007, klagade B.K. på Försäkringskassan. Han anförde i korthet följande. Den 4 juni 2007 begärde han att få en kopia av sin ansökan om sjukersättning. Försäkringskassan hänvisade honom till länsrätten, eftersom handlingarna enligt kassan hade skickats dit. Det visade sig emellertid att länsrätten hade skickat akten åter till Försäkringskassan. Han har fortfarande inte fått begärd kopia, trots att han vid upprepade tillfällen begärt att få en sådan. Kassan har vidare vägrat att besvara hans frågor.
Utredning
Anmälan remitterades till Försäkringskassan för yttrande. Försäkringskassan, genom länsdirektören Eva Maria Magnusson, anförde i huvudsak följande.
­­­
B.K. meddelades den 22 mars 2007 beslut om avslag på ansökan om sjukersättning.
Den 7 maj 2007 träffades B.K., Försäkringskassans handläggare Lena Dahlberg Gustavsson och Arbetsförmedlingens handläggare Åke Gustafsson. Under mötet angav B.K. bland annat att han önskade kopia av alla handlingar som Försäkringskassan hade i hans ärende. Han angav även att han önskade byta handläggare på Försäkringskassan.
Den 15 maj 2007 översände Försäkringskassan orginalakten till länsrätten då B.K. överklagat Försäkringskassans avslagsbeslut.
Den 16 maj 2007 kontaktade enhetschef Annelie Nyberg Kortzon per telefon för diskussion med anledning av hans begäran om kopia av handlingar samt byte av handläggare. I samtalet angav B.K. att han önskade kopia på de journalanteckningar som fanns i ärendet.
Den 23 maj 2007 översändes kopia av journalanteckningarna till B.K. ­­­
Den 24 maj 2007 återsändes akten från länsrätten till Försäkringskassan för yttrande i ärendet. Den 25 juni 2007 återgick akten till länsrätten tillsammans med Försäkringskassans yttrande. Den 10 juli 2007 översändes akten på nytt från länsrätten till Försäkringskassan för yttrande. Den 8 augusti 2007 återgick akten till länsrätten tillsammans med Försäkringskassans yttrande.

Riksdagens ombudsmän Box 16327 103 26 Stockholm Besök: Västra Trädgårdsgatan 4

E-post: Telefon: Texttelefon: Fax:

justitieombudsmannen@jo.se 08-786 40 00 08-786 61 15 08-21 65 58

www.jo.se

Dnr 3221-2007 Sid 2 (2)
­­­ Då B.K. den 4 juni 2007 i kontakt med Försäkringskassan fick uppgift om att akten fanns hos länsrätten observerade inte handläggaren att akten återsänts till Försäkringskassan för yttrande. Försäkringskassan beklagar att B.K. fick denna felaktiga uppgift. Kopian på ansökan om sjukersättning samt bilagda handlingar översändes till B.K. den 23 augusti 2007. Försäkringskassan saknar noteringar om att B.K. vid några andra tillfällen kontaktat Försäkringskassan med samma begäran.
B.K. fick tillfälle att kommentera remissvaret.
Bedömning Av 16 § förvaltningslagen (1986:223) följer att den som är part i ett ärende som avser myndighetsutövning har, med de begränsningar som följer av 14 kap. 5 § sekretesslagen (1980:100), rätt att ta del av det som har tillförts ärendet. En enskild kan också grunda en framställning om att få ta del av handlingar på tryckfrihetsförordningens bestämmelser om rätten att ta del av allmänna handlingar.
Vilket regelsystem som skall tillämpas får avgöras utifrån den framställning som den enskilde har gjort. Oavsett vilket regelsystem som tillämpas skall en framställning om att få en kopia av handlingar alltid behandlas skyndsamt (se t.ex. JO:s ämbetsberättelse 2003/04 s. 389).
Av utredningen framgår följande. När B.K. den 4 juni 2007 begärde att få en kopia av sin ansökan om sjukersättning förvarades akten hos Försäkringskassan. Trots det uppgav kassan till B.K. att akten ­ och den aktuella handlingen ­ förvarades hos länsrätten. Försäkringskassan skickade först den 23 augusti 2007 den efterfrågade kopian till B.K.
Det är uppenbart att B.K:s begäran ­ som åtgärdades drygt två månader från det att den framställdes ­ inte handlades skyndsamt nog. Försäkringskassan förtjänar kritik för det inträffade. Kassan förtjänar även kritik för att den, genom att felaktigt hänvisa B.K. till en annan myndighet, inte fullgjorde myndighetens allmänna serviceplikt.
Av utredningen framgår inte om B.K, på det sätt som påstås i anmälan, framställde sin begäran vid upprepade tillfällen och att Försäkringskassan vägrade att svara på B.K:s frågor. Ytterligare utredning framstår emellertid inte som meningsfull. Det som har framkommit i denna del föranleder därför inte något uttalande från min sida.
Ärendet avslutas med den kritik som ligger i det anförda.

