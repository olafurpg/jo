Justitieombudsmannen Nils-Olof Berggren

BESLUT
Datum 2007-06-04

Dnr 4822-2006

Sid 1 (4)

Anmälan mot Kommunstyrelsen i Stenungsunds kommun för handläggningen av en begäran om utlämnande av handlingar; fråga bl.a. om brott mot efterforskningsförbudet
Anmälan Rolf Saxmark, ordförande för Brandmännens Riksförbund (BRF) i Stenungsund, uppgav i en anmälan den 9 oktober 2006 i huvudsak följande.
BRF:s styrelseledamot Magnus Areskoug skickade den 20 september en begäran om handlingar till Stenungsunds kommun. Då inget svar hade kommit den 25 september besökte Magnus Areskoug kommunen för att på plats ta del av handlingarna. Han fick av registratorn reda på att det var tekniske chefen Bo Falkevi som handlade ärendet. Bo Falkevi fanns inte tillgänglig och Magnus Areskoug framställde i stället sin begäran till fyra andra tjänstemän. Samtliga svarade att det var bara Bo Falkevi som kunde hjälpa till i ärendet. Magnus Areskoug önskade därför själv få söka i diariet efter handlingarna. Han ombads då att återkomma en annan dag. När Magnus Areskoug senare ställde sin begäran direkt till Bo Falkevi fick han svaret att handlingarna skulle överlämnas i samband med ett möte i ett annat ärende mellan kommunen och BRF någon vecka senare och att handlingarna behövde förklaras. Då Magnus Areskoug insisterade att han ville se handlingarna ombads han följa med till förvaltningschefen Mats Ove Svensson. Denne frågade flera gånger varför Magnus Areskoug ville se handlingarna och om det var BRF, någon annan eller Magnus Areskoug själv som skulle ha handlingarna. Vid påpekande från Magnus Areskougs sida om skyldigheter enligt lag förklarade Mats Ove Svensson att Stenungsunds kommun inte arbetar på ett formellt sätt utan att en sådan begäran som den aktuella hanteras informellt.
Utredning Sedan anmälan remitterats beslutade kommunstyrelsen att som sitt svar översända en skrivelse undertecknad av den administrativa chefen och en utredare på kansliet. I skrivelsen uppgavs bl.a. följande.

Riksdagens ombudsmän Box 16327 103 26 Stockholm Besök: Västra Trädgårdsgatan 4

E-post: Telefon: Texttelefon: Fax:

justitieombudsmannen@jo.se 08-786 40 00 08-786 61 15 08-21 65 58

www.jo.se

Dnr 4822-2006 Sid 2 (4)
___
Det aktuella händelseförloppet
Det vitsordas att Magnus Areskoug, styrelseledamot i BRF, skickade en e-post till kommunens registrator onsdagen den 20 september 12:42 där han önskade få ett antal dokument tillsänt till sig som avsåg Management Supports arbete med räddningstjänsten. Registrator påbörjade då omedelbart handläggningen men kunde inte avgöra vilka dokument som avsågs utan bad räddningstjänsten fullfölja utredningen. Magnus Areskoug informerades om detta via e-posten kl. 8:00 den 21 september. Ärendet vidarebefordrades samma dag kl. 08:16 av en assistent på räddningstjänsten till den ansvarige beslutsfattaren Bo Falkevi. Magnus Areskoug underrättades även om detta i ett nytt e-postmeddelande kl. 11:05 den 21 september.
Bo Falkevi, som varit på tjänsteresa mellan torsdagen den 21 september-fredagen den 22 september tog omedelbart måndagen den 25 september upp utredningen.
Bo Falkevi är väl insatt i det komplexa ärendet, där diskussioner och missnöje mellan arbetsledning och BRF förevarit i omgångar under olika chefer och under många år. Magnus Areskoug hade i egenskap av facklig företrädare redan fått ta del av delar av de efterfrågade handlingarna och Bo Falkevi blev därför osäker på vilka handlingar som avsågs och om nya problem uppstått i det gemensamma arbetet.
Det vitsordas att Magnus Areskoug vid besök i kommunhuset den 25 september sökt att få ut handlingarna via kommunkansliet och samhällsbyggnadsenheten. Han blev såsom tidigare hänvisad till den tekniske chefen Bo Falkevi, en av arbetsgivarens representanter i arbetet kring den psykosociala miljön på räddningstjänsten.
Magnus Areskoug accepterade inte detta utan krävde att omgående få ut handlingarna.
Det vitsordas vidare att Bo Falkevi och Magnus Areskoug träffades i korridoren. Magnus Areskoug var mycket upprörd över att han inte fått ut handlingarna. De gick in på Bo Falkevis tjänsterum där Bo Falkevi försökte få klarhet i vad han ville eftersom det, som redovisats ovan, pågick ett gemensamt arbete inom räddningstjänsten avseende arbetsmiljön. Då Bo Falkevi var kallad till kommunstyrelsen kl. 14:00 föreslog han att dokumenten skulle överlämnas vid ett annat inplanerat möte några dagar senare då han dessutom ville diskutera kring dessa handlingar.
Magnus Areskoug accepterade inte detta utan krävde få ut handlingarna genast. Bo Falkevi föreslog då att de skulle gå till Mats Ove Svensson som även han var insatt i ärendet. Eftersom Magnus Areskoug var mycket upprörd bjöd de in honom i tjänsterummet för att inte störa de övriga i korridoren. Mats Ove Svensson och Bo Falkevi försökte under hela det aktuella händelseförloppet bibehålla en öppen och god dialog med Magnus Areskoug och det bestrides därför att Mats Ove Svensson har förolämpat Magnus Areskoug när han krävde att få ta del av handlingarna.
Magnus Areskoug fick delar av handlingarna kl. 15:00 måndagen den 25 september och resten av handlingarna tisdag morgon den 26 september.
Stenungsunds kommuns rutiner för diarieföring och utlämnande av allmänna handlingar
Kommunen har delegerat till förvaltningsledningen, verksamhetschefer, personalchef, utredarna och kanslisekreteraren att fatta beslut om utlämnande av allmänna handlingar. Att denna prövning skall ske skyndsamt är alla väl medvetna om. Det finns även rutiner för hur detta skall gå till vid frånvaro.
Begärda handlingar i ärendet
___
Magnus Areskoug har fått kopia av anbudet som Management Support Partner (MSP) lämnade och som i grunden styr arbetet med räddningstjänsten. Avtalet finns i STO-upphandlings diarie på Orust och inte i Stenungsunds diarie.
___

Dnr 4822-2006 Sid 3 (4)
Protokoll och anteckningar, en del att betrakta som arbetsmaterial, förvaras i god ordning i en "Räddningspärm" i en låst bokhylla i Bo Falkevis tjänsterum. BRF har fått protokollen.
___
För att förtydliga uppdragat sammanställde MSP en offert som beskriver upplägg/aktiviteter. Innehållet i offerten utgjorde arbetsgivarens förslag på upplägg av utredningen. Kopia på offerten fick Magnus Areskoug. Offerten förvaras i "Räddningspärmen".
___
Magnus Areskoug har fått Bo Falkevis e-postkommunikation med MSP. Den består av bokning av tider för intervjuer och korta avstämningar mellan de olika aktiviteterna i utredningen. E-posten är inte diarieförd då den inte tillfört något i sak.
___
Stenungsunds kommun anser sig ha en god beredskap för att skyndsamt kunna pröva framställningar om utlämnande av allmänna handlingar. Delar av de efterfrågade handlingarna betraktar arbetsgivaren som arbetsmaterial i det pågående arbetet och finns därför tills vidare enbart tillgängligt i Bo Falkevis "Räddningspärm".
Tyvärr kan också missförstånd ha uppstått inom kommunen då berörda tjänstemän till en början haft uppfattningen, att Magnus Areskoug såsom styrelseledamot i BRF redan erhållit en hel del av de begärda handlingarna. Tjänstemännen ville därför reda ut om det i stället var något i den pågående processen om arbetsmiljön på räddningstjänsten, som alla fackförbunden deltog i, som "hängt upp sig". De begärda handlingarna var genomgångna och samverkade med fackförbunden inför beslut att göra kartläggningen om arbetsmiljön på räddningstjänsten. ­ ­ ­
Stenungsunds kommun menar därmed att ett visst dröjsmål att reda ut begreppen och ta fram korrekta handlingar var ofrånkomligt mot denna bakgrund.
Rolf Saxmark kommenterade remissvaret.
Bedömning
I sitt remissvar har kommunen uppgett sig ha en god beredskap för att skyndsamt kunna pröva framställningar om utlämnande av allmänna handlingar samt att det finns rutiner för hur detta skall gå till vid frånvaro. Likväl har kommunen vitsordat att Magnus Areskoug vid sitt besök i kommunhuset den 25 september inte kunde få ut handlingarna via kommunkansliet eller samhällsbyggnadsenheten utan att han hänvisades till Bo Falkevi som emellertid inte var anträffbar. Ingen förklaring till detta har lämnats men uppgifter i utredningen tyder på att handlingarna förvarades i ett låst skåp hos Bo Falkevi och att således inga andra tjänstemän vid hans frånvaro kunde lämna ut dem. Om detta stämmer, är det naturligtvis inte en godtagbar ordning även om i just detta fall Bo Falkevi var anträffbar senare under dagen.
Enligt 2 kap. 14 § tredje stycket tryckfrihetsförordningen får en myndighet inte på grund av att någon begär att få ta del av en allmän handling efterforska vem han är eller vilket syfte han har med sin begäran i större utsträckning än som behövs för att myndigheten skall kunna pröva om hinder föreligger mot att handlingen lämnas ut. I anmälan har uppgetts att Magnus Areskoug vid besöket den 25 september tillfrågades om syftet med sin framställning och vem som skulle ha de begärda handlingarna. Kommunen har inte direkt bemött dessa uppgifter, men såvitt jag förstår remissvaret avses de berörda tjänstemännen ha ställt frågorna då de "försökte få klarhet i" vad Magnus Areskoug ville och då de också ville diskutera kring handlingarna. Eftersom de efterfrågade handlingarna inte synes ha innehållit några

Dnr 4822-2006 Sid 4 (4)
sekretesskyddade uppgifter kan förfarandet enligt min mening, oavsett denna förklaring, inte anses godtagbart.
Kommunen har vidare uppgett att tjänstemännen till en början hade haft uppfattningen att Magnus Areskoug, i sin egenskap av styrelseledamot i BRF, redan hade fått en hel del av de begärda handlingarna. Jag vill med anledning härav understryka att den omständigheten, att Magnus Areskoug i annat sammanhang eventuellt hade fått tillgång till en del av de begärda handlingarna, inte påverkade kommunens skyldighet att pröva Magnus Areskougs föreliggande begäran om utfående av handlingar.
Vad som i övrigt förekommit föranleder inte något uttalande av mig.
Jag avslutar ärendet med den kritik som ligger i det sagda.

