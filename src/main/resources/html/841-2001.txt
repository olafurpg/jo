Justitieombudsmannen Nils-Olof Berggren

BESLUT
Datum 2001-10-22

Dnr 841-2001

Sid 1 (2)

Kritik mot en kommunstyrelse som vägrat lämna ut allmänna handlingar med hänvisning till en av domstol fastställd förlikning
Anmälan I en anmälan mot Kommunstyrelsen i Säffle kommun framförde AC.P. följande. Hon hade i ett brev den 22 februari 2001 till ekonomichefen i Säffle kommun begärt att få kopior av allmänna handlingar. Kommunchefen Joel Nyström besvarade brevet i en skrivelse där han förklarade att kommunen inte skulle komma att lämna ut några handlingar till henne på grund av en dom den 17 februari 2000 i Arvika tingsrätt. AC.P. var inte part i det målet. Hon ifrågasatte om kommunen hade rätt att vägra lämna ut de begärda handlingarna till henne. Vidare ifrågasatte hon om kommunen skulle ha rätt till det även om hon hade varit part i målet i tingsrätten.
Utredning Efter remiss anförde Kommunstyrelsen i Säffle kommun i huvudsak följande.
Kommunchefen har med hänvisning till en förlikningsdom i Arvika tingsrätt vägrat lämna ut allmänna handlingar till AC.P. Domen avser en fastställd förlikning i en tvist mellan kommunen och L.P., AC.P:s make. I domen anses samtliga mellanhavanden som slutligt reglerade. Kommunchefen anser detta innefatta även AC.P:s begäran om handlingsutlämnande.
Ursprungligen härrör ärendet från en misslyckad företagsetablering i Säffle kommun. L.P. stämde därefter kommunen på mångmiljonbelopp. Kommunens representanter bedömde att han inte hade någon som helst möjlighet att vinna målet. För att slippa bl.a. offentlig "badwill" genom kommande eventuella överklaganden till högre instans gick kommunen ändå med på att betala 75 000 kr i ett för allt. I förlikningen stipuleras också "... är samtliga såväl ekonomiska som rättsliga krav mellan parterna slutligt reglerade, varför parterna förbinder sig att inte framgent framställa några ytterligare krav mot varandra av vad slag det vara må".
Kommunstyrelsen anser att kommunchefen har bedömt saken korrekt när han vägrat att lämna ut handlingar till AC.P.

Riksdagens ombudsmän Box 16327 103 26 Stockholm Besök: Västra Trädgårdsgatan 4

E-post: Telefon: Texttelefon: Fax:

justitieombudsmannen@jo.se 08-786 40 00 08-786 61 15 08-21 65 58

www.jo.se

Dnr 841-2001 Sid 2 (2)
AC.P. kommenterade remissvaret och anförde bl.a. att Säffle kommun enligt hennes mening medvetet brutit mot tryckfrihetsförordningen (TF). Hon begärde att JO skulle ålägga kommunen att tillställa henne de begärda handlingarna.
I beslut den 22 oktober 2001 anförde JO Berggren följande.
Rätten att ta del av allmänna handlingar regleras primärt i TF, som är en av grundlagarna. Regelverket om handlingsutlämnande innebär att en begäran om utfående av en handling kan avslås i princip endast med hänvisning till omständigheter som har att göra med den begärda handlingen eller dess innehåll; att handlingen inte finns hos myndigheten, att den inte utgör en allmän handling eller ­ om handlingen är allmän ­ att den innehåller uppgifter för vilka sekretess gäller. I fråga om begränsningar i rätten att ta del av allmänna handlingar krävs att de anges i lag (se 2 kap. 2 § andra stycket TF). Beträffande handläggningen av framställningar om handlingsutlämnande gäller ett skyndsamhetskrav (se 2 kap. 12 och 13 §§ TF).
Kommunchefen i Säffle kommun Joel Nyström har vägrat att lämna ut de av AC.P. begärda handlingarna med hänvisning till en av domstol fastställd förlikning i en ekonomisk tvist mellan kommunen AC.P:s make. I remissyttrandet har kommunstyrelsen ställt sig bakom kommunchefens handläggning.
I den offentligrättsliga lagstiftningen regleras som nämnts frågan om offentlighet och sekretess för uppgifter hos myndigheterna. Myndigheterna kan inte genom civilrättsliga överenskommelser disponera över denna reglering och de bör därför inte heller träffa avtal med denna inriktning. Det sagda innebär att kommunen i det nu aktuella fallet, oavsett innebörden av förlikningsavtalet i detta hänseende, haft att pröva AC.P:s framställning mot reglerna i TF och sekretesslagen (1980:100) och, om hinder inte förelåg enligt dessa lagar, lämna ut de efterfrågade handlingarna. I annat fall har AC.P. haft rätt till ett beslut som kunnat överklagas.
Jag är kritisk till kommunens handläggning av ärendet och förutsätter att kommunen snarast kommer att behandla AC.P:s begäran om handlingsutlämnande i enlighet med gällande regelverk. JO har dock inte möjlighet att ålägga en myndighet att vidta åtgärder.
Med dessa uttalanden avslutas ärendet.

