Chefsjustitieombudsmannen Mats Melin

BESLUT
Datum 2009-10-21

Dnr 3951-2008

Sid 1 (6)

Kritik mot Polismyndigheten i Skåne för underlåtenhet att informera en polisman om att en arbetsrättslig utredning mot honom var nedlagd
Anmälan
I en anmälan framförde polismannen Henrik S. klagomål mot Polismyndigheten i Skåne för handläggningen av arbetsrättslig utredning mot honom. Han anförde bl.a. att han fått vänta cirka två och ett halvt år innan han fått besked om att utredningen var nedlagd och detta först efter att han själv varit i kontakt med flera personer inom polismyndigheten. Han blev även ifrågasatt när han ville ta del av handlingarna i ärendet.
Utredning
Handlingar i polismyndighetens ärende ALM 793-8672/05 infordrades och granskades. Av dessa framgick bl.a. följande. Den 6 juni 2005 blev Henrik S. och en kollega anmälda för tjänstefel efter ett ingripande på en restaurang. Den 9 juni beslutade chefsåklagaren Jörgen Lindberg (Åklagarmyndigheten, Riksenheten för polismål) att förundersökning inte skulle inledas. Polismyndigheten beslutade den 6 juli att inleda en arbetsrättslig utredning för att utröna om grund fanns för inledande av ett disciplinärt förfarande. Henrik S. hördes den 25 juli vid polisens internutredningsgrupp i Malmö. Den 20 januari 2006 beslutade polisintendenten Christina Wadstén-Malm efter prövning, enligt 14 § lagen (1994:260) om offentlig anställning, att det inte fanns grund för att inleda ett disciplinärt förfarande varvid ärendet avslutades. I beslutet noterades att det ålåg huvudenhetschefen att tillse att berörda underrättades om beslutet.
Av ingivna handlingar från Henrik S. framgick följande. Den 18 juni 2007 skickade han ett mejl till juristen Petra Stenkula via polisens interna mejlsystem och frågade om utredningen var klar och angav att han ­ om den var avslutad ­ önskade ta del av den. Han fick via automatsvar följande besked från Petra Stenkula: "Jag är på semester och återkommer tisdagen den 3 juli. Mina mail öppnas av Kristina Hallander Spångberg". Den 14 maj 2008 skickade han en påminnelse till Petra Stenkula och fick svar den 3 juni att hon skulle kontrollera vad som hänt och att han skulle få besked. Henrik S. blev, enligt egen uppgift,

Riksdagens ombudsmän Box 16327 103 26 Stockholm Besök: Västra Trädgårdsgatan 4

E-post: Telefon: Texttelefon: Fax:

justitieombudsmannen@jo.se 08-786 40 00 08-786 61 15 08-21 65 58

www.jo.se

Dnr 3951-2008 Sid 2 (6)
några dagar senare, uppringd av en kvinna som gav besked att utredningen hade lagts ned redan den 20 januari 2006.
Ärendet remitterades till polismyndigheten för upplysningar och yttrande över handläggningen av ärendet.
Polismyndigheten (länspolismästaren Eva Årestad-Radner) kom in med ett remissvar.
Polismyndigheten anförde i sitt yttrande bl.a. följande.
Bakgrund
Henrik S. anmäldes tillsammans med en kollega den 6 juni 2005 för tjänstefel i samband med ett ingripande i ett misshandelsärende samma dag. Chefsåklagare Jörgen Lindberg beslutade den 9 juni 2005 att inte inleda förundersökning då det inte fanns anledning anta att brott som hör under allmänt åtal förövats. Den 6 juli 2005 beslutade polismyndigheten att inleda en arbetsrättslig utredning för att utröna om det fanns grund för inledande av ett disciplinärt förfarande. Den 20 januari 2006 beslutade polismyndigheten vid prövning enligt 14 § lagen (1994:260) om offentlig anställning att det inte framkommit att Henrik S. begått någon tjänsteförseelse genom att åsidosätta sina skyldigheter i anställningen. Vidare angavs i beslutet att det därför inte fanns grund för att inleda ett disciplinärt förfarande och att ärendet inte skulle föranleda vidare åtgärd. Ytterligare framgick att huvudenhetschef skulle tillse att berörda skulle underrättas om beslutet.
Henrik S. har i sin anmälan uppgett bl. a. följande. Den 18 juli 2005 fick han reda på att åklagaren lagt ned förundersökningen men att polismyndigheten startat en arbetsrättslig utredning mot honom. Ett förhör med honom genomfördes hos internutredningsgruppen den 25 juli 2005. I augusti 2005 ringde han upp juristen Petra Stenkula vid länspolismästarens stab för att informera sig om utredningen. Petra Stenkula hänvisade då till att han skulle få information om ärendegången av sin närmsta chef. Den 18 juni 2007 e-postade han till Petra Stenkula via polisens interna e-postsystem då han ännu inte fått veta vad som hänt i utredningen. Via epost kom svaret att Petra Stenkula var på semester men att hennes e-post öppnades av juristen Kristina Hallander Spångberg. Därefter hörde han ingenting. Den 14 maj 2008 sände han en påminnelse till Petra Stenkula om att han fortfarande inte fått veta vad som händer i utredningen. Den 3 juni 2008 fick han svaret att hon skulle kontrollera vad som hänt och att han skulle få ett besked. Några dagar därefter blev han uppringd av en kvinna som informerade om att utredningen lades ned den 20 januari 2006. Därvid framlade han sina synpunkter på denna ärendehantering. Någon gång under tiden augusti 2005 - mars 2007 frågade han både sin närmaste chef kommissarien Börje Aronsson och chefen för närpolissektionen Jarl Holmström om de visste något om ärendet men erhöll negativa besked. När han i juni 2008 ville få ut handlingarna i nu ifrågavarande ärende blev han ifrågasatt varför han ville ha ut handlingarna både av dokumentenheten och av juristen Annica Radeby Lundh.
Avseende vem som på polisområdeschefens uppdrag hade att underrätta Henrik S. om beslutet i disciplinärendet har polisintendenten Bertil Mårtensson, Polisområde Malmö, uppgett bl.a. följande. Rutinerna vid den tidpunkt då Henrik S. rätteligen borde ha blivit underrättad var sådana att områdeschefen uppdrog åt vederbörande sektionschef att svara för att ifrågavarande arbetstagare blev underrättad. Sektionschefen kunde dock vidaredelegera uppgiften till arbetstagarens närmaste chef. Några rutiner för redovisning eller återrapportering fanns inte vid denna tid. Någon dokumentation som styrker att Henrik S. blivit underrättad har inte kunnat återfinnas. Sedan ett halvår tillbaka tillämpas i Polisområde Malmö den rutinen att den som meddelat underrättelsen gör en tjänsteanteckning på beslutsdokumentet som därefter förvaras i ärendeakten. Möjligen bör rutinen kompletteras med en föreskrift om att genomförd underrättelse ska skrivas in i informationsrutan i diariet.

Dnr 3951-2008 Sid 3 (6)
Angående Henrik S. sökande efter information avseende den arbetsrättsliga utredningen mot honom och den kontakt han i sammanhanget hade med juristen Petra Stenkula har hon uppgett bl. a. följande. Hon var föredragande i aktuell utredning och inför beslutet. Utredningen pågick till dess den avslutades den 20 januari 2006. Dessförinnan kunde något besked inte ges till Henrik S. Normal rutin vid arbetsrättslig utredning är att då denna inleds överlämnas ärendet till internutredningsgruppen för samtal med berörda personer efter direktiv från den beslutande i ärendet. Efter det att samtal genomförts återsänds utredningen till föredragande i ärendet. I vissa fall kan komplettering bli aktuell. Därefter fattas beslut om huruvida ärendet ska avslutas eller föredras för länspolismästaren för ett eventuellt beslut att ärendet ska underställas personalansvarsnämnden för prövning. Någon kontakt med berörda personer förutom samtalen vid internutredningsgruppen förekommer inte om inte den berörde själv tar en kontakt. Om en arbetsrättslig utredning avslutas fattas beslut om detta och om det finns berörda personer i ärendet framgår av beslutet att huvudenhetschef får i uppdrag att se till att dessa underrättas om beslutet. Det aktuella beslutet innehöll ett sådant uppdrag till berörd huvudenhetschef. Sommaren 2007 var hon ledig under några månader på grund av semester och föräldraledighet. Hennes externa e-post öppnades av hennes ersättare Kristina Hallander Spångberg. Därigenom säkerställdes att eventuell diarieföring av inkommande post utfördes. På hennes interna e-post fanns ett meddelande att hon hade semester och att en ersättare fanns. Henrik S. hade skickat sitt meddelande via intern e-post. När Henrik S. i maj 2008 kontaktade henne genomgick hon en utbildning. Hon såg till att Henrik S. fick besked i ärendet genom ersättaren Kristina Hallander Spångberg. Hade Henrik S. begärt det skriftliga beslutet och inte bara muntliga besked hade begäran diarieförts och han hade fått beslutet hemskickat.
Petra Stenkula har underhand uppgett att hon inte kan erinra sig den telefonkontakt i augusti 2005 som Henrik S. påstår att han haft med henne samt att hon under sin utbildning våren 2008 i sin interna e-post korg hade ett meddelande om att hon beträffande frågor som berörde Rättssekretariatet hade Kristina Hallander Spångberg som ersättare.
Beträffande de åtgärder som juristen Kristina Hallander Spångberg vidtagit med anledning av en fråga från Henrik S. som sändes till Petra Stenkula sommaren 2007 och därefter ånyo sommaren 2008 har Kristina Hallander Spångberg uppgett bl. a. följande. När Petra Stenkula var ledig sommaren 2007 kontrollerades Stenkulas interna e-postsystem (GroupWise) av Kristina Hallander Spångberg. Den som sände e-brev till Petra Stenkula informerades om att Kristina Hallander Spångberg skulle ersätta henne. Exakt hur svarsmeddelandet var formulerat minns hon inte. Angivna meddelande skickades endast internt och det var därför som hon kontrollerade Petra Stenkulas e-post för att säkerställa att extern e-post som skulle diarieföras registrerades i diariet. Den som internt hade sänt e-brev till Petra Stenkula och önskade svar på en fråga kunde vända sig direkt till henne. Hon minns inte om hon läste Henrik S:s e-brev sommaren 2007 eller om hon hade någon kontakt med honom. Petra Stenkula kontaktade under juni 2008 henne och berättade att Henrik S. hade hört av sig eftersom han inte fått besked om utgången i ett disciplinärende. Petra Stenkula bad henne kontrollera utgången och meddela Henrik S. Hon kan inte erinra sig om hon kontaktade Henrik S. eller om det var han som kontaktade henne. De samtalade i telefon under juni månad. Hon minns att hon kontrollerade utgången av disciplinärendet i A-diariet och meddelade Henrik S. vad som framkommit i diariet. Denne frågade också om hennes synpunkt på tidsutdräkten för honom att få besked. Hon kan erinra sig att hon sa att hon tyckte att det tagit för lång tid och att han borde ha fått besked via sin huvudenhet. Henrik S. lämnades också besked om att hon inte hade ärendet hos sig och därför inte kunde berätta för honom exakt vad som stod i ärendet eller i besluten. Hon tror att hon informerade honom om att han kunde begära att få en kopia av ärendet och att han kunde få det efter sedvanlig sekretessprövning.
Vad avser Henrik S:s ifrågasättande av frågor från dokumentenheten och juristen Annica Radeby Lundh i samband med att han begärde ut handlingarna i ärendet kan följande konstateras. Vad avser dokumentenheten kan företrädare för enheten inte erinra sig kontakten med Henrik S. Av myndighetens diarium kan utläsas att Henrik

Dnr 3951-2008 Sid 4 (6)
S. den 25 juni 2008 begärt att få ta del av samtliga handlingar i ärende ALM 7938672/05. Hans begäran har registrerats och erhållit ärendenummer AA 18723619/08. Juristen Annica Radeby Lundh antecknades som handläggare.
Annica Radeby Lundh har uppgett bl.a. följande. Hon har som handläggare och beslutsfattare i ärendet den 27 juni 2008 med stöd av 7 kap. 11 § tredje stycket och 9 kap. 17 § sekretesslagen (1980:100) beslutat att lämna ut de begärda handlingarna. Hon kan inte erinra sig hanteringen av det enskilda ärendet. Vid handläggning av ärenden om begäran att få ut handlingar efterfrågar hon syftet med att få ut handlingarna enbart i de fall hon anser att upplysningen behövs för att kunna göra den nödvändiga sekretessprövningen. Hon stöder sig härvid på 2 kap. 14 § tredje stycket tryckfrihetsförordningen som anger att myndighet inte, på grund av att någon begär att få ta del av allmän handling, får efterforska vem han är eller vilket syfte han har med sin begäran i större utsträckning än som behövs för att myndigheten ska kunna pröva om hinder föreligger mot att handlingen lämnas ut. Mot den bakgrunden antar Annica Radeby Lundh att hon kan ha ställt en förfrågan till Henrik S.
Bedömning
Vad avser underrättelse till berörd personal av beslut i disciplinärende åläggs regelmässigt i besluten åt huvudenhetschefen att tillse att en sådan underrättelse sker. I det aktuella ärendet är det klarlagt dels att huvudenhetschefen i Polisområde Malmö ålades att underrätta berörda om beslutet att ärendet avskrivits, dels att akten med beslut överfördes till polisområdet. Polismyndigheten kan dock konstatera att det inte går att klarlägga om S. faktiskt underrättades år 2006 om att aktuellt ärende lagts ner. I brist på dokumentation från den tidpunkten är det rimligt att utgå ifrån att S. inte har underrättats om det slutliga beslutet, vilket han självfallet borde ha blivit. Vid den tiden fanns inte några rutiner för kontroll eller uppföljning att underrättelse har kommit berörd person till del, men sedan början av 2009 har det i myndigheten införts rutiner för uppföljning som säkerställer att berörd person underrättats. Motsvarande rutiner har redan dessförinnan införts lokalt i vissa polisområden som t.ex. Polisområde Malmö. Genom uppföljningskrav anser myndigheten att liknande fel i framtiden ska kunna undvikas.
Vad gäller myndigheternas serviceskyldighet finns bestämmelser i bl.a. 4 § förvaltningslagen (1986:223). Av angivna lagrum framgår att varje myndighet ska lämna upplysningar, vägledning, råd och annan hjälp till enskilda i frågor som rör myndighetens verksamhetsområde. Vidare framgår att hjälpen ska lämnas i den utsträckning som är lämplig med hänsyn till frågans art, den enskildes behov av hjälp och myndighetens verksamhet. Det framgår också att frågor från enskilda ska besvaras så snart som möjligt.
Henrik S. har gjort gällande han i augusti 2005 telefonledes kontaktade Petra Stenkula vid länspolismästarens stab för att höra sig för om ärendets handläggning och att han då erhöll beskedet att han skulle komma att underrättas om ärendegången av sin närmsta chef. Petra Stenkula kan i efterhand inte erinra sig den angivna kontakten med Henrik S. Däremot står det klart att S. i juni 2007 i ett e-brev till Petra Stenkula via polisens interna e-postsystem (GroupWise) förfrågat sig om ärendets gång. Det är vidare utrett att Petra Stenkula var ledig vid den tidpunkten, varvid det sändes ett automatiskt e-postsvar till S. med meddelande att Petra Stenkula hade semester och att juristen Kristina Hallander Spångberg var hennes ersättare. Henrik S. kontaktade inte Kristina Hallander Spångberg vid den tiden. Däremot e-postade Henrik S. internt igen den 14 maj 2008 till Petra Stenkula. Inte heller vid det tillfället var Petra Stenkula i sin ordinarie tjänst på grund av en längre utbildning. När hon senare öppnade sina interna e-post gav honden 3 juni 2008 Henrik S. svaret att hon skulle kontrollera vad som hänt. Några dagar senare blev han uppringd och informerad om att utredningen lagts ned den 20 januari 2006.
Polismyndigheten kan inte finna att Petra Stenkula eller Kristina Hallander Spångberg har eftersatt den lagstadgade serviceskyldigheten vad gäller att besvara de av Henrik S. via myndighetens interna e-postsystem ställda frågorna. Henrik S. kunde, när han i juni 2007 i det automatiska e-postmeddelandet erhöll besked att

Dnr 3951-2008 Sid 5 (6)
Kristina Hallander Spångberg svarade för Petra Stenkula, ha kontaktat Kristina Hallander Spångberg som då kunnat ge honom de besked han efterfrågade.
När det gäller rätten att ta del av allmänna handlingar konstaterar myndigheten att det i 2 kap. 14 § tredje stycket tryckfrihetsförordningen stadgas att en myndighet får inte på grund av att någon begär att få taga del av allmän handling efterforska vem han är eller vilket syfte han har med sin begäran i större utsträckning än som behövs för att myndigheten skall kunna pröva om hinder föreligger mot att handlingen lämnas ut.
Henrik S. har gjort gällande att när han begärde att få ut handlingarna i disciplinärendet så ställdes frågor kring varför han vill få ut handlingarna. Det har inte gått att klarlägga exakt vilka frågor som ställdes men det kan vara riktigt att det ställdes frågor kring syftet med begäran. Bakgrunden till frågorna kan ha varit att hans begäran avsåg handlingar i ett disciplinärende som även behandlade annan anställd. Frågor kan då, med stöd av 2 kap. 14 § tredje stycket tryckfrihetsförordningen, behövas ställas för att klarlägga syftet med begäran för att kunna pröva om hinder enligt sekretesslagen förelåg mot ett utlämnande av handlingarna. Myndigheten kan utifrån vad som är klarlagt och mot bakgrund av angivna förutsättningar inte finna att handläggaren Annica Radeby Lundh förfarit felaktigt.
Henrik S. kommenterade remissvaret.
Bedömning
Av utredningen framgår att den aktuella arbetsrättsliga utredningen avslutades den 20 januari 2006 och att det i beslutet särskilt angavs att det ålåg huvudenhetschefen att se till att berörda underrättades om beslutet. I sin anmälan hit har Henrik S. dock uppgett att han inte fick reda på detta förrän cirka två och ett halvt år senare.
Polismyndigheten har i sitt remissvar till JO angett att det inte har gått att klarlägga om Henrik S. underrättades år 2006 om beslutet men att det i brist på dokumentation är rimligt att utgå från att så inte skedde. Jag är något förvånad över att polismyndigheten i sitt yttrande ger uttryck för viss misstro mot Henrik S. Varför skulle han skicka två mejl till Petra Stenkula lång tid efter att utredningen lades ned och fråga vad som hade hänt om han redan hade blivit informerad om utgången? Jag har för egen del inte någon anledning att betvivla Henrik S:s uppgift om att han inte blev underrättad om beslutet, vilket han givetvis borde ha blivit redan i januari 2006.
Att vara föremål för en arbetsrättslig utredning innebär självfallet för den berörde oftast en tid av anspänning och oro, och det ankommer naturligtvis inte på denne att själv söka efter beslutet i ärendet. Följaktligen är det polismyndighetens skyldighet att ha sådana rutiner som säkerställer att berörda personer informeras om beslut som det nu aktuella och att en sådan underrättelse också dokumenteras i akten. Jag noterar att myndigheten har infört nya rutiner beträffande uppföljning av underrättelser om beslut.
Det är sedan också anmärkningsvärt att polismyndigheten, beträffande Henrik S:s mejl den 18 juni 2007, i remissvaret i princip endast uppgett att han kunde ha kontaktat Kristina Hallander Spångberg när han fick reda på att Petra Stenkula var på semester och således inte ens nu i efterhand gett uttryck för någon självkritik i fråga om att Henrik S:s mejlförfrågan lämnades obesvarad. I sitt mejl frågade Henrik S. uttryckligen om utredningen var klar och begärde att få ta del av den.

Dnr 3951-2008 Sid 6 (6)
Denna förfrågan borde naturligtvis ha besvarats antingen av Kristina Hallander Spångberg som enligt det automatiska brevsvaret öppnade Petra Stenkulas mejl under hennes semester, någon annan kollega eller åtminstone av Petra Stenkula själv när hon återkom från semestern. Först när Henrik S. skickade en påminnelse till Petra Stenkula knappt ett år senare fick han efter några veckor besked om att hon skulle undersöka saken och återkomma. Några dagar därefter underrättades Henrik S. om att utredningen var avslutad. ­ Enligt min mening har man från juristernas sida brustit i sin hantering av saken genom att inte redan under sommaren 2007 besvara Henrik S:s förfrågan.
Polismyndigheten förtjänar kritik för det inträffade.
Det kan slutligen nämnas att jag inte finner tillräcklig anledning att kommentera polismyndighetens handläggning av Henrik S:s begäran om utlämnande av handlingarna i ärendet.
Ärendet avslutas.

