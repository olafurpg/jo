Justitieombudsmannen Hans-Gunnar Axberger

BESLUT
Datum 2012-01-27

Dnr 6219-2010

Sid 1 (3)

Kritik mot kommunchefen och Kommunstyrelsen i Grästorps kommun, som inte iakttagit regeringsformens krav på opartiskhet på kommunens webbplats
Beslutet i korthet: På Grästorps kommuns webbplats publicerades efter valet 2010 en text om en manifestation i anledning av att Svenskarnas parti hade valts in i kommunfullmäktige. Publiceringen, som beslutades av kommunchefen, skedde så att kommunen själv framstod som avsändare. En sådan användning av kommunens webbplats står i strid med kravet på opartiskhet i 1 kap. 9 § regeringsformen.
Bakgrund och anmälan
På Grästorps kommuns webbplats, www.grastorp.se, startsidan, fanns den 23 september 2010 under rubriken Aktuellt bl.a. texten: "Manifestation i Grästorp lördag den 25 september! Nu måste alla demokratiska krafter agera för att motverka alla former av främlingsfientlighet!" Vid markering av texten visades följande.
Manifestation i Grästorp lördag den 25 september!
Nu måste alla demokratiska krafter agera för att motverka alla former av främlingsfientlighet! I Grästorps kommunala val har 102 medborgare röstat på ett rasistiskt och odemokratiskt parti som heter Svenskarnas parti.
Vi undertecknade som representanter för de demokratiska partierna i Grästorp, kan med bestörtning konstatera att ett rasistiskt parti med nazistiskt tankegods i bagaget vunnit ett mandat i kommunfullmäktige.
Vi frågar oss självfallet hur detta kunnat hända och måste självkritiskt granska vad som kunde ha gjorts annorlunda i vår kommun. Nu har det dock hänt och nu måste alla demokratiska krafter agera för att motverka alla former av främlingsfientlighet. Den mycket stora majoritet i Grästorp som tror på alla människors lika värde ska engageras till demokratins försvar. Som ett led i detta hålls en manifestation på lördag 25 september klockan 11.00 på torget i Grästorp.
Texten var undertecknad av representanter för centerpartiet, moderaterna, socialdemokraterna och folkpartiet.

Riksdagens ombudsmän Box 16327 103 26 Stockholm Besök: Västra Trädgårdsgatan 4

E-post: Telefon: Texttelefon: Fax:

justitieombudsmannen@jo.se 08-786 40 00 08-786 61 15 08-21 65 58

www.jo.se

Dnr 6219-2010 Sid 2 (3)
Publiceringen påtalades i en anmälan till JO av Anders Ärleskog, Svenskarnas parti. Enligt anmälaren hade kommunens webbplats vid flera tillfällen använts för politiska utspel mot det parti han företrädde.
Utredning Kommunstyrelsen i Grästorps kommun anmodades att yttra sig över ett antal frågor avseende arbetet med kommunens webbplats och vilka överväganden som gjordes beträffande publiceringen av den aktuella texten.
Kommunstyrelsen inkom med ett yttrande, av vilket framgick att det var kommunchefen Ove Johansson som i det aktuella fallet hade fattat beslutet om att publicera texten på webbplatsen. I fråga om vilka överväganden som gjordes beträffande publiceringen uppgavs följande.
Kommunen ska självfallet vara opartisk i sin information men detta är ett unikt fall. Den politik som Svenskarnas Parti står för är att betrakta som ett angrepp på de mänskliga rättigheterna och Sveriges grundlag. I dessa grundläggande värderingar kan inte en kommun förhålla sig neutral. Svenskarnas parti har en politik som innebär att de vill avskaffa det demokratiska styrelseskicket och ta ifrån svenska medborgare sina medborgerliga rättigheter. De vill DNA-testa medborgarna och därefter genomföra en etnisk rensning utifrån principen sist in först ut. Bedömningen gjordes utifrån att kommunen som en av de viktigaste demokratiska institutionerna inte bara har en rätt att ta ställning mot den typen av åsikter utan dessutom har en skyldighet att försvara det demokratiska styrelseskicket, de medborgerliga rättigheterna samt FN:s konvention om de mänskliga rättigheterna. Mot denna bakgrund gjordes bedömningen att artikeln kunde publiceras.
Anders Ärleskog bereddes tillfälle att kommentera kommunstyrelsens yttrande, men hördes inte av.
Bedömning För kommunal verksamhet gäller regeringsformens grundläggande bestämmelse om att det allmänna ska beakta allas likhet inför lagen samt iaktta saklighet och opartiskhet, se 1 kap. 9 § regeringsformen. Den omfattar även en kommuns webbplats (se JO 2010/11 s. 616). Detta hindrar i och för sig inte att webbplatsen även kan innehålla debattinlägg och andra opinionsyttringar, under förutsättning att den som helhet uppfyller kraven på saklighet och opartiskhet. Det kan exempelvis ordnas så att någon del av webbplatsen upplåts för opinionsyttringar av olika slag i enlighet med klart fastställda regler som tillämpas lika för alla (jfr JO 2010/11 s. 622).
Något sådant har det emellertid inte varit fråga om i detta fall. Den aktuella artikeln innefattade ett politiskt upprop från företrädare för ett antal av de i kommunfullmäktige representerade partierna. Udden var riktad mot ett annat i kommunfullmäktige representerat parti. Publiceringen, som beslutades av kommunchefen, skedde så att kommunen själv framstod som avsändare. En sådan användning av kommunens webbplats står i strid med kravet på opartiskhet i 1 kap.

Dnr 6219-2010 Sid 3 (3)
9 § regeringsformen. Kommunchefen och Kommunstyrelsen i Grästorps kommun ska därför kritiseras.

