Justitieombudsmannen Kerstin André

BESLUT
Datum 2009-05-12

Dnr 1339-2008

Sid 1 (3)

Anmälan mot Regeringsrätten angående handläggningen av ett mål om medgivande till fortsatt vård enligt lagen (1991:1128) om psykiatrisk tvångsvård
Anmälan
I en anmälan till JO klagade A. L. på Regeringsrätten. Klagomålen gällde att Regeringsrätten hade förelagt A. L. att inkomma med fullmakt först nästan tio månader efter det att han, för en annan persons räkning, hade överklagat en dom rörande medgivande till fortsatt vård enligt lagen (1991:1128) om psykiatrisk tvångsvård, LPT. Till anmälan hade det aktuella föreläggandet fogats.
Utredning
Inledningsvis inhämtades Regeringsrättens dagboksblad i mål nr 2969-07 och Kammarrättens i Stockholm dom den 18 april 2007 i mål nr 1666-07.
JO remitterade därefter anmälan till Regeringsrätten. I yttrande anförde kanslichefen Lisbeth Molander följande.
A. L:s överklagande av Kammarrättens i Stockholm dom den 18 april 2007 i mål nr 1666-07 rörande N.N. kom in till Regeringsrätten den 8 maj 2007 (mål nr 2969-07). I samband med att målet föredrogs för avgörande den 18 februari 2008 uppmärksammade regeringsrådet Carina Stävberg att fullmakt som visade A. L:s behörighet att föra N.N:s talan saknades i målet. A. L. förelades i beslut den 28 februari 2008 att inkomma med fullmakt. A. L. begärde den 12 mars 2008 anstånd att inkomma med fullmakt till den 14 april 2008. Anståndet beviljades. Fullmakt inkom den 11 april 2008 från A. L. och Regeringsrätten avgjorde målet slutligt den 16 april 2008.
Av bilagt yttrande från regeringsrättssekreteraren Karin Hartmann framgår att den regeringsrättssekreterare som först handlade målet bedömde att fullmakt inte behövdes då A. L. vid tidigare tillfälle företrätt N.N. i liknande mål i domstolen. Frågan om när fullmakt ska krävas in är dock ytterst upp till ansvarig domare att bestämma. I mål nr 2969-07 gjorde också regeringsrådet Carina Stävberg, som inte informerats om att A. L. företrätt N.N. tidigare, bedömningen att A. L. skulle komma in med fullmakt.
Regeringsrätten ser för närvarande, i enlighet med de mål som fastställts i vår verksamhetsplanering, över våra rutiner i samband med anstånd och kommunicering.

Riksdagens ombudsmän Box 16327 103 26 Stockholm Besök: Västra Trädgårdsgatan 4

E-post: Telefon: Texttelefon: Fax:

justitieombudsmannen@jo.se 08-786 40 00 08-786 61 15 08-21 65 58

www.jo.se

Dnr 1339-2008 Sid 2 (3)
Regeringsrättssekreteraren Karin Hartmann anförde följande.
Handläggning av målet
Målet kom in till Regeringsrätten den 8 maj 2007. Överklagandet hade skrivits av A. L. och någon fullmakt fanns inte. A. L. registrerades inledningsvis som klagande i Vera. Vid någon tidpunkt har detta uppmärksammats och partsställningen i Vera har ändrats. Den 28 februari 2008 har Regeringsrätten förelagt A. L. att inom tre veckor från det att han fått del av föreläggandet styrka sin behörighet att föra N.N:s talan vid äventyr av att överklagandet annars inte kommer att tas upp till behandling i fråga om prövningstillstånd. A. L. fick del av föreläggandet den 7 mars 2008. Den 12 mars 2008 fick Regeringsrätten in en begäran om anstånd med att inge fullmakt. A. L. begärde att få anstånd till den 14 april 2008. Efter att samråd skett med regeringsrådet Carina Stävberg, beviljades A. L. anstånd enligt begäran. I anståndsmeddelandet upplystes A. L. om att han inte kommer att beviljas något ytterligare anstånd.
Yttrande
Det har tagit nästan tio månader från det att målet kom in till dess att Regeringsrätten begärt att A. L. ska styrka sin behörighet att företräda N.N. Jag tog över ansvaret för målet fr.o.m. den 1 mars 2008. Dessförinnan var regeringsrättssekreteraren Margareta Larsson ansvarig för målets handläggning. Vid telefonsamtal den 2 april 2008 berättar hon för mig att dröjsmålet har sin bakgrund i att hon inte ansåg att någon fullmakt behövdes, eftersom A. L. tidigare har uppträtt som ombud för N.N. i psykiatrimål i Regeringsrätten. Margareta Larsson berättar att när målet föredrogs för regeringsrådet Carina Stävberg hade denna emellertid en annan uppfattning i frågan om fullmakt, varpå beslut att förelägga A. L. att styrka sin behörighet fattades.
A. L. bereddes tillfälle att yttra sig över remissvaret.
JO lånade in Regeringsrättens akt i mål nr 2969-07.
Bedömning
I dom den 5 mars 2007 medgav Länsrätten i Stockholms län, enligt 9 § LPT, att tvångsvården av N.N. fick pågå högst sex månader räknat från dagen för länsrättens dom. N.N. överklagade domen till Kammarrätten i Stockholm, som den 18 april 2007 avslog överklagandet. I en skrivelse, som kom in till Regeringsrätten den 8 maj 2007, överklagade A. L. ­ i egenskap av ombud för N.N. ­ kammarrättens dom. Den 28 februari 2008 förelade Regeringsrätten A. L. att förete fullmakt som styrkte hans behörighet att föra N.N:s talan. Fullmakt gavs in den 11 april 2008. Regeringsrätten beslutade den 16 april 2008 att inte meddela prövningstillstånd.
Av 49 § förvaltningsprocesslagen (1971:291) framgår bl.a. följande. Ett ombud ska styrka sin behörighet genom fullmakt. Styrker ombud inte sin behörighet, ska rätten förelägga ombudet eller huvudmannen att avhjälpa bristen. Är i sådant fall överklagandet undertecknat av ombud, ska i föreläggandet anges att talan tas upp till prövning endast om föreläggandet iakttas.
När ett överklagande kommer in till en domstol åligger det rätten att kontrollera vissa formaliafrågor, bl.a. behörigheten för ett uppgivet ombud. En sådan kontroll bör givetvis ske i nära anslutning till att målet anhängiggörs vid domstolen. I förevarande fall var överklagandet undertecknat endast av ombudet, A. L. Av

Dnr 1339-2008 Sid 3 (3)
utredningen framgår att den regeringsrättssekreterare som till och med februari 2008 var ansvarig för målets handläggning gjorde bedömningen att A. L. inte behövde förete någon fullmakt eftersom han vid tidigare tillfälle hade uppträtt som ombud för N.N. i psykiatrimål. Frågan om när fullmakt ska krävas in är dock, som anförs i remissvaret, ytterst upp till ansvarig domare att bedöma. Mot den bakgrunden borde behörighetsfrågan ha tagits upp med ett regeringsråd i nära anslutning till att målet kom in till Regeringsrätten. Så skedde inte, utan saken kom under ett regeringsråds bedömning först i samband med att målet den 18 februari 2008 föredrogs för avgörande av frågan om prövningstillstånd. Efter föreläggande inkom A. L. med fullmakt och målet avgjordes den 16 april 2008. Hanteringen av behörighetsfrågan medförde således att handläggningstiden i målet, som för övrigt framstår som omotiverat lång med hänsyn till målets karaktär, ytterligare förlängdes. Handläggningen kan inte undgå kritik.
Ärendet avslutas.

