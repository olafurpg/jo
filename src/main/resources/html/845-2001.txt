Justitieombudsmannen Kerstin André

BESLUT
Datum 2002-08-22

Dnr 845-2001

Sid 1 (6)

Fråga om socialnämnden har brustit i informationen till ett familjehem angående en planerad omplacering av barn
I en anmälan till JO framförde E.S. klagomål mot 1:e vice ordföranden Bertil Gedda, avdelningschefen Maija-Riitta Ottemo, 1:e socialsekreteraren Sten Westerström och socialsekreteraren Lena Hansson, samtliga vid Omsorgsnämnden i Tanums kommun. Klagomålen avsåg huvudsakligen brister i informationen till ett familjehem om en planerad omplacering av två familjehemsbarn som var placerade med stöd av lagen (1990:52) med särskilda bestämmelser om vård av unga (LVU).
I anmälan anfördes bl.a. följande.
Sedan april 1990 har L. (född 1984, JO:s anm.) och V. (född 1987, JO:s anm.) varit fosterbarn hos mig. Den 13 november 2000 kom Lena Hansson och hämtade barnen, de skulle på bio och därefter ut och äta. Barnen var mycket otrevliga mot mig och sa att de skulle flytta. Efter detta ringde Lena Hansson till L:s mobiltelefon. V. ringde de till skolan. Ingen ringde mig, jag ville ha ett hembesök men det skulle inte gå förrän den 15 december. Den 14 december kom L. och berättade att Sten Westerström ringt henne och V. och talat om att de hittat ett nytt fosterhem till dem, han hade även talat om vilken familj. En timma senare ringde Sten Westerström mig och talade om samma sak. Jag sa då att jag redan fått informationen genom barnen. Något hembesök den 15 december blev det ej. Den 21 december hämtades barnen för att träffa Sten Westerström och Lena Hansson. Kl 12.00 samma dag ringde Sten Westerström mig och sa att barnen skulle flytta inom en månad. Jag undrade varför och om det varit uppe i socialnämnden. Svaret var att L. hade varit jobbig och nu började V. visa samma tendens och att ärendet inte varit uppe i nämnden. Den 15 januari flyttade barnen. Jag visste inte att de skulle flytta denna dag och var därför inte hemma.
Jag anser att Tanums Kommun kränkt mig genom att gå bakom ryggen på mig genom att utan min vetskap prata med barnen och skolan, varit inne i vårt hus och hämtat saker. Jag har ej fått reda på var barnen bor ej heller deras telefonnummer. Vid förfrågan till Socialnämnden har vi inte fått någon förklaring varför barnen flyttats från vårt familjehem.
Inledningsvis infordrades och granskades de aktuella personakterna. I samband med att handlingarna översändes till JO angav omsorgsförvaltningen att det saknades vissa noteringar och material som skulle översändas senare.
Kompletterande material inkom från omsorgsförvaltningen.

Riksdagens ombudsmän Box 16327 103 26 Stockholm Besök: Västra Trädgårdsgatan 4

E-post: Telefon: Texttelefon: Fax:

justitieombudsmannen@jo.se 08-786 40 00 08-786 61 15 08-21 65 58

www.jo.se

Dnr 845-2001 Sid 2 (6)
Omsorgsnämnden i Tanums kommun anmodades att inkomma med utredning och yttrande över vad E.S. hade anfört. I remissen angavs att remissvaret även skulle innehålla en redogörelse för hur nämndens överväganden, beslut och verkställighet i samband med den aktuella omplaceringen hade dokumenterats.
I ett remissvar anförde omsorgsnämnden följande.
Omständigheter kring omplaceringen
Redan tidigt fanns tveksamheter kring placeringen av L. och V. i det aktuella familjehemmet. Ett s.k. fördjupat övervägande av placeringen gjordes 940526. Det fanns tveksamheter till att familjehemmet hade kompetens för att klara av uppgiften. Det fanns oro för barnen med anledning av detta.
Dåvarande socialnämnd beslutade att placeringen skulle fortgå, men att familjehemmet inte skulle ta emot feriehemsplaceringar tills vidare. Anledningen till det senare beslutet var att man bedömde att familjehemmet hade nog med att klara av L. och V.
Sedan tidpunkten för detta fördjupade övervägande har det funnits tveksamheter till familjehemmets möjligheter att klara av sin uppgift. Emellertid har det faktum att flickorna inte haft någon annan anknytning till någon vårdande person vägt tyngre. Omsorgsnämnden har tyckt att det är bättre att försöka stödja familjehemmet i deras uppgift, eftersom familjehemsföräldrarna är de vuxna personer, som känt barnen mest och längst (förutom modern). Denna bedömning har fått väga tyngre än de brister, som socialtjänsten anser har funnits hos familjehemmet. Av erfarenhet vet nämnden att omplacering kan vara en smärtsam process för främst barnen men även andra inblandade parter. Detta styrks också av forskningsresultat.
E.S. har haft svårigheter att hantera flickornas biologiska mor ... E.S. har inte kunnat underlätta umgänget mellan modern och L. och V.
Samarbete mellan de handläggande socialsekreterarna och familjehemmet fungerade inte tillfredsställande. Det blev lätt konflikter och Omsorgsnämnden i Tanum hade svårt att ge familjehemmet det stöd som det behövde för sin uppgift. För att avhjälpa detta engagerades så småningom socialsekreterare Kajsa Alpsten, från familjehemssektionen i Göteborg. Hon hade ansvar för en pojke som också var placerad hos E.S. Kajsa Alpsten fick i uppdrag att arbeta för stöd direkt till E.S. Detta inleddes våren 1997.
Familjehemmet har också fått kontinuerlig hjälp i form av handledning och erbjudande om vidareutbildning. E.S. har haft mycket tät kontakt med Kajsa Alpsten, periodvis nästintill dagligen.
Så småningom blev det stora problem med L. i familjehemmet. Dessa kulminerade under sommaren 2000. Citat ur uppföljningsrapport 2000-11-06: "Sommaren har varit kaotisk i familjen. L. har sovit borta de flesta nätterna. Familjehemmet har inte vetat hos vem hon har sovit. De har dock haft daglig telefonkontakt när hon varit borta. L. har inte velat uppge vart hon varit för rädsla för att bli hämtad. . . ."
Genom Omsorgsnämndens försorg har L. blivit utredd för eventuell neuropsykiatrisk problematik. Denna utredning påvisade farhågor för L:s hälsa och hennes hemmiljö ifrågasattes.
För att hjälpa L. anställdes en stödperson, L.D. De hade fått kontakt eftersom L.D. arbetade på L:s skola. L.D. skulle utgöra en personlig, pedagogisk och praktisk hjälp till L. L. gjorde sin praktik hemma hos L.D., som är konstnär. L.D. kom snabbt att bli en viktig person för L. och detta bidrog till att stabilisera L:s situation.
Vid hembesök hos E.S. 000920 informerades hon om tankar på eventuell omplacering av L. Detta framgår av aktanteckning:
000920 "Hembesök hos E.S. Närvarande: E.S., Sten W samt jag.

Dnr 845-2001 Sid 3 (6)
Vi går igenom hur situationen är i familjen just nu. Det har fungerat hemma sedan L. började hos L.D. Det har enl. E.S. gått att föra samtal med L. utan att de råkat i luven på varandra.
Vi förklarar att vi blev mycket oroliga när vi fick höra att L. under sommaren varit borta de flesta nätter utan att de vetat var hon varit. Vi talar om att om det inte fungerar bättre så måste vi omplacera L.. E.S. är införstådd med det. /LH"
Under hösten 2000 framkom uppgifter, som gjorde socialtjänsten mycket oroad. Dessa uppgifter har socialtjänsten sekretessbelagt och de redovisas inte närmare i detta yttrande.
Handläggarna gjorde tillsammans med Omsorgsnämndens vice ordförande Bertil Gedda bedömningen att L. och V. behövde omplaceras.
Processen med att finna ett nytt familjehem var inte lätt, särskilt som L. och V. absolut ville bo kvar på Orust. Socialsekreterare Lena Hansson och 1:e socialsekreterare Sten Westerström lade ner ett stort arbete på att finna ett nytt hem. Så småningom hittade de ett trovärdigt alternativ. Lena Hansson besökte det nya familjehemmet 001201. Tillsammans med Sten Westerström gjordes bedömningen att detta familjehem var lämpligt. Familjen hade varit föremål för utredning av Stenungsunds kommun och efter samtal med deras tjänstemän begärdes kopia på den genomförda utredningen.
Lena Hansson blev sjukskriven, varför Sten Westerström fick ta över huvudansvaret för omplaceringen.
E.S. fick av L. och V. information om den förestående omplaceringen. Hon var i kontakt med Kajsa Alpsten under helgen 001125­26, som då bekräftade planeringen. Detta framgår av aktanteckning i familjehemsakten 001128. Socialtjänsten gjorde tillsammans med Kajsa Alpsten planeringen att närmare informera E.S. vid ett gemensamt hembesök. Detta var möjligt först 001215. Dagen innan framkom att Kajsa Alpsten inte kunde delta. Vid telefonsamtal samma dag till E.S. tackade hon nej till mötet. Hon informerades då om omplaceringen. Hon kände till planerna genom att L. och V. hade berättat för henne. Flickorna fick samma dag via telefon veta vilket familjehem som var aktuellt.
Det hade känts bättre för oss på socialtjänsten att själva berätta för familjehemmet i ett tidigare skede, men med denna planering var inte detta möjligt. Vi beklagar att mötet 001215 inte blev av, men det kunde vi från socialtjänstens sida inte styra över. E.S. tackade själv nej till mötet, när Kajsa Alpsten inte kunde delta.
Socialtjänstens agerande har bestämts av respekt för flickorna, vars behov måste komma i första hand. Detta har delvis skett på bekostnad av familjehemsföräldrarnas behov av information.
Båda flickorna var inledningsvis mycket positiva till omplacering. Några dagar efter beskedet blev L. dock tveksam till att placeras i ett nytt familjehem. Detta ledde till att L.D. körde flickorna till ett möte i Tanumshede 001221. Till mötet infann sig även socialsekreterare Lena Hansson, trots att hon var sjukskriven. Vid samtal med L. och V. framkom att de var positiva till omplacering och samma dag fattade Omsorgsnämndens vice ordförande Bertil Gedda beslut om omplacering till det nya familjehemmet. Planeringen var att L. och V. skulle vara kvar i det gamla familjehemmet under jullovet. Emellertid meddelade E.S. 001221 att flickorna måste flytta innan nyår. Det blev därför viss förvirring när omplaceringen skulle verkställas.
Flickorna bodde kvar i det gamla familjehemmet över jul- och nyårshelgerna.
010108 ringde socialsekreterare Lena Hansson till L.D., som berättade att E.S. åkt utomlands.
010110 ringde Sten Westerström till K-O.S. (familjehemsfadern, JO:s anm). Han informerades om att flickorna skulle flytta måndag 010115. Han berättade att E.S. skulle komma hem söndag 010114.
010110 postades brev till E.S. från IFO-chef Maija-Riitta Ottemo.

Dnr 845-2001 Sid 4 (6)
010114 ringde Sten Westerström till E.S. Hon ville inte prata och la på luren. Måndag 010115 åkte Sten Westerström och Lena Hansson till Orust. Först åkte de till familjehemmet där ingen var hemma. L:s och V:s saker låg packade i plastsäckar utanför huset. De lastades in i bilen. L. och V. befann sig hos L.D., där de hämtades för vidare transport till det nya familjehemmet. Omplaceringsbeslut 001221 fattat av Omsorgsnämndens vice ordförande Bertil Gedda, anmäldes enligt delegationsordningen på Omsorgsnämndens arbetsutskotts sammanträde 010122, § 4.
Uppgifter om att socialtjänsten varit inne i E.S. hus och hämtat saker Fredag 010112 hämtade L.D. L. för att ta med henne till skolan. Båda flickorna bad henne ta med saker till det nya familjehemmet. L.D. uppgav att hon gick in i huset ett steg innanför entrédörren och tog emot saker, som hon sedan bar ut i bilen. Detta gjorde hon inte som en del i socialtjänstens uppdrag utan helt på eget initiativ. Handläggarna från socialtjänstens sida kände inte till detta. Om socialtjänsten hade tillfrågats, hade L.D. självklart avråtts från att gå in i huset och hjälpa till att flytta saker utan familjehemmets tillstånd.
Dokumentation Individ- och familjeomsorgen i Tanums kommun använder sig av datasystemet ProCapita. I detta noteras löpande aktanteckningar och beslut. Dessa skrivs ut och förvaras, liksom övriga handlingar, i en fysisk akt. Eftersom Lena Hansson var sjuk, blev det avbrott i journalföringen. Sten Westerström gjorde handskrivna noteringar som senare skulle föras in i ProCapita. Överföring fick vänta tills Lena Hansson kom tillbaka från sin sjukskrivning, för att det skulle bli klart vem som skulle föra in vad.
Yttrande/Sammanfattning Omsorgsnämnden i Tanums kommun har agerat med tydligt barnperspektiv, d.v.s. haft L:s och V:s bästa hela tiden för ögonen. Detta har, som vi ovan redovisat, ibland lett till att vi åsidosatt familjehemmets behov av information. Dokumentationen blev tyvärr fördröjd p.g.a. handläggares sjukskrivning.
Till yttrandet hade fogats en skrivelse den 1 oktober 2001 från avdelningschefen Maija-Riita Ottemo till E.S. jämte kopior av viss dokumentation i ärendena.
E.S. yttrade sig över remissvaret. I yttrandet beskrev E.S. sin uppfattning av händelseförloppet och pekade därvid bl.a. på att vissa fakta i remissvaret var felaktiga.
I ett beslut den 22 augusti 2002 anförde JO André följande.
Inledning Den 1 januari 2002 trädde en ny socialtjänstlag (2001:453) och en ny socialtjänstförordning (2001:937) i kraft. I förevarande ärende behandlas händelser och omständigheter som ägde rum under den tid socialtjänstlagen (1980:620) och socialtjänstförordningen (1981:750) var gällande. Jag har emellertid valt att här hänvisa till den nya lagstiftningen som, i aktuella delar, inte har inneburit några sakliga ändringar i förhållande till den äldre lagstiftningen.
Kommunikation med familjehemmet En socialnämnd har ett särskilt ansvar för barn och ungdomar som har placerats i ett familjehem. Av 6 kap. 7 § socialtjänstlagen följer bl.a. att socialnämnden skall

Dnr 845-2001 Sid 5 (6)
medverka till att de barn som är placerade i familjehem får god vård och fostran och att uppväxtförhållandena i övrigt är gynnsamma. För att uppfylla dessa skyldigheter bör nämnden, enligt 5 kap. 1 § socialtjänstförordningen, genom personliga besök av särskilt utsedda representanter för nämnden och på annat lämpligt sätt fortlöpande hålla sig väl förtrogen med förhållandena i hemmet och ge det erforderligt stöd. Dessa övergripande bestämmelser om socialnämndens ansvar gäller även när barn och ungdomar har omhändertagits för vård enligt LVU.
Enligt 11 § första stycket LVU bestämmer socialnämnden hur vården av den unge skall ordnas och var han skall vistas under vårdtiden. Ett barn som har varit stadigvarande placerat i ett familjehem får som huvudregel inte flyttas utan att en utredning om barnets förhållanden görs. I vissa akuta krissituationer kan det emellertid vara nödvändigt med en omplacering utan att en ingående utredning har företagits. En utredning inför en omplacering skall allsidigt klarlägga de omständigheter som är av betydelse för frågans bedömning. Uppgifter som kan ha betydelse för bedömningen måste granskas närmare, oavsett om de talar för eller emot en omplacering. Av det sagda följer att familjehemsföräldrarna måste beredas tillfälle att ta del av anmärkningar som riktas mot familjehemmet och beredas tillfälle att yttra sig över uppgifterna. Givetvis måste också undersökas hur en förflyttning av barnen skulle påverka barnens förhållanden och deras utveckling. Även i denna del kan familjehemmet ha viktig kunskap att förmedla till socialnämnden under utredningen.
I förevarande fall var de familjehemsplacerade barnen tre respektive sex år när de placerades i familjehemmet S. den 3 april 1990. De bodde sedan i familjehemmet under mer än tio år innan det blev aktuellt med en omplacering. Det är uppenbart att en omplacering efter en sådan tid måste föregås av en omsorgsfull utredning. Av utredningen hos JO framgår att nämnden bestämde sig för att kontakta familjehemmet först efter att nämnden hade förslag på ett nytt familjehem. Såvitt framkommit var det inte någon akut krissituation som föranledde omplaceringen. Jag har förståelse för att nämnden ställdes inför en svår situation när de familjehemsplacerade barnen, enligt vad som framgår av journalanteckningarna, inte ville att familjehemmet skulle informeras. Med hänsyn till vad som framkommit, särskilt den långa placeringstiden, finner jag ändå att familjehemmet under nämndens utredning borde ha fått del av och beretts tillfälle att ta del av de anmärkningar som föranledde nämnden att överväga frågan om omplacering. Familjehemmet borde även ha beretts tillfälle att yttra sig innan frågan om omplacering hade kommit så långt som var fallet när nämnden underrättade E.S. om saken.
Dokumentationen Enligt 11 kap. 5 § första stycket socialtjänstlagen gäller följande. Handläggningen av ärenden som rör enskilda samt genomförande av beslut om stödinsatser, vård och behandling skall dokumenteras. Dokumentationen skall utvisa beslut och åtgärder som vidtas i ärendet samt faktiska omständigheter och händelser av betydelse.

Dnr 845-2001 Sid 6 (6)
Ur rättssäkerhetssynpunkt är det naturligtvis av vikt att dokumentationen har aktualitet. Det ankommer på den som har ansvaret för ärendet att tillse att behövliga uppgifter utan dröjsmål tillförs akten. Handläggaren får inte låta anstå med journalföringen under någon längre tid. Journalanteckningarna skall föras så att det är möjligt att vid varje tidpunkt se vad som har kommit fram i ärendet. De anteckningar som görs i journalen eller annars i akten skall vara daterade och det skall framgå vem som bär ansvaret för dem.
Det är viktigt att dessa krav uppfylls. Detta är en förutsättning för att den som ärendet rör skall kunna följa ärendets handläggning vid nämnden. Dokumentationen skall vidare säkerställa ärendets handläggning i den ordinarie handläggarens frånvaro, trygga nämndens beslutsunderlag samt ge möjlighet till granskning av ärendets handläggning i efterhand.
Av remissvaret framgår att dokumentationen har fördröjts på grund av en handläggares sjukskrivning. Utredningen visar emellertid inte hur långt dröjsmål som varit i fråga. Jag finner inte skäl att gå vidare i den saken utan nöjer mig med att erinra om ovanstående.
Övrigt Vad E.S. har anfört i övrigt föranleder inte någon åtgärd eller något uttalande från min sida.

