Justitieombudsmannen Cecilia Renfors

BESLUT
Datum 2015-10-05

Dnr 6518-2014

Sid 1 (2)

Kritik mot en tjänsteman vid samhällsbyggnadsförvaltningen i Vallentuna kommun för att han i en privat angelägenhet gav sken av att han agerade som anställd vid kommunen

Beslutet i korthet: En tjänsteman vid samhällsbyggnadsförvaltningen i Vallentuna kommun företrädde en bekant i en rättslig angelägenhet gentemot ett bolag. I kontakterna med bolaget använde tjänstemannen sin mejladress vid kommunen och sin mejlsignatur. Vid ett tillfälle ringde han till bolaget och presenterade sig som anställd vid kommunen och förklarade att han höll på att jobba med det aktuella ärendet. Tjänstemannen får kritik för att han i en privat angelägenhet agerade på ett sätt som gav sken av att han uppträdde i sin egenskap av anställd vid kommunen.
Anmälan Marcus Åberg förde i en anmälan till JO fram klagomål mot en tjänsteman vid samhällsbyggnadsförvaltningen i Vallentuna kommun för att han missbrukat sin tjänstetitel. Han anförde i huvudsak följande. Mikael Albertsson, som var anställd vid Vallentuna kommun, kontaktade Kompetentum AB (bolaget) vid ett flertal tillfällen via mejl och vid ett tillfälle per telefon. Han presenterade sig som representant för Vallentuna kommun. Vid kontakterna hotade han med att vidta rättsliga åtgärder mot bolaget om det inte följde hans uppmaning att betala tillbaka viss ersättning till en av bolagets kunder. Bolaget upptäckte sedermera att Mikael Albertsson agerat som privatperson och att den aktuella kunden var en vän till honom.
Marcus Åberg bifogade mejlkonversationen och en ljudfil med telefonsamtalet.
Utredning JO begärde att Kommunstyrelsen i Vallentuna kommun skulle yttra sig. I sitt yttrande uppgav kommunstyrelsen att Mikael Albertsson arbetade som projektledare på kommunens fastighetsavdelning och redogjorde för hans arbete där. Kommunstyrelsen framhöll att det inte funnits några möjligheter till personlig vinning för Mikael Albertsson. Därutöver angavs följande.
I detta fall har Mikael Albertsson berättat att han hjälper en 80-årig granne som fått problem med det anmälande företaget i fråga. Mikael säger också att han på

Riksdagens ombudsmän Box 16327 103 26 Stockholm Besök: Västra Trädgårdsgatan 4

E-post: Telefon: Texttelefon: Fax:

justitieombudsmannen@jo.se 08-786 40 00 08-786 61 15 08-21 65 58

www.jo.se

Dnr 6518-2014 Sid 2 (2)
ett tidigt stadium presenterat sig som granne. Utifrån det skriftliga materialet som bifogats anmälan bedömer kommunen att Mikael Albertsson inte hänvisat till att han företräder Vallentuna kommun. Mikael har angivit en e-postadress som avslutas med @vallentuna.se, samt kommunens generella e-postsignatur med hänvisning till kommunen. Företrädaren för det anmälande företaget har gjort ljudinspelningen utan att informera Mikael Albertsson. I det inspelade materialet presenterar sig Mikael Albertsson initialt med att han ringer från Vallentuna kommun. Det är naturligtvis olämpligt när han, i detta fall, inte företräder kommunen.
Kommunstyrelsen gjorde följande bedömning.
Kommunstyrelsen bedömer att Mikael Albertsson som tjänsteman i Vallentuna kommun inte haft några möjligheter till personlig vinning i ärendet. Mikael Albertsson har dock uttryckt sig olämpligt initialt vid telefonkontakten med det anmälande företaget. [­ ­ ­]
Bedömning Det får aldrig råda någon tvekan i frågan om en offentligt anställd tjänsteman uppträder i tjänsten eller som privatperson. Att detta är tydligt i alla situationer är viktigt för att upprätthålla förtroendet för myndigheterna. Det får självfallet inte förekomma att en tjänsteman i ett privat ärende, som ett påtryckningsmedel, ger sken av att han eller hon agerar i tjänsten (se t.ex. JO 2004/05 s. 54, dnr 228-2003).
Mikael Albertssons kontakter med bolaget gällde en privat angelägenhet där han agerade som ombud för en bekant. Av utredningen framgår att han vid flera tillfällen skickade mejl till bolaget från sin mejladress vid kommunen och att den signatur som bl.a. anger kommunens adress och hans telefonnummer vid kommunen fanns kvar i meddelandena. Av utredningen framgår också att Mikael Albertsson i ett telefonsamtal med en företrädare för bolaget presenterade sig som "Mikael Albertsson på Vallentuna kommun" och att han uppgav att han höll på att jobba med det aktuella ärendet. Han uppgav vidare att om saken inte löste sig "får vi ju gå den juridiska biten bara".
Mikael Albertsson agerade som privatperson i sina kontakter med bolaget och borde inte ha använt sig av sin mejladress vid kommunen på det sätt han gjorde. Han borde inte heller ha presenterat sig som anställd vid kommunen i telefonsamtalet med bolaget. Det sätt som han uttryckte sig på vid telefonsamtalet ger dessutom intryck av att han ville ge sken av att han uppträdde i sin egenskap av anställd vid Vallentuna kommun, för att påverka handläggningen av ärendet. Mikael Albertsson ska kritiseras för sitt agerande.

